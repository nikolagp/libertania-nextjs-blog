---
title: Правна критика на државата
date: 2022-02-01T00:00:00.000Z
categories:
  - блог
  - tekstovi
tags:
  - laissez-faire
  - држава
  - кривична-правда
  - општество
  - право
  - правосуден-систем
  - слобода
coverImage: Правна-критика-на-државата.jpg
---

Постојат две базични критики на државата, од две главни перспективи. Првата е моралната критика на државата, чии основи се во философијата, а во фокусот на внимание е поединецот, а втората и утилитарна критика на државата. Утилитарната критика е базирана врз економијата како наука, и пошироко, врз општествените науки. Нејзиното внимание е насочено кон општеството во целина и последиците од постоењето на државата и нејзиното учество во организирањето на економијата и општеството. 

Правната критика на државата има двојна природа, и тоа морална и утилитарна. Критиката е тесно поврзана со принципот на (кривична правда), но секако и со утилитарноста, односно функционалноста на правниот систем во рамките на општеството. Истата е упатена кон државата, како ексклузивен носител на овластувања за организирање на процесот на нормирање и на самиот правосудниот систем. Тргнувајќи од државата и нејзината униткатна природа на монопол на физичка принуда, критиката тврди дека кај државно организираниот правосуден систем има морално спорни моменти, но секако и утилитарни, т.е. проблеми во функционирањето, кои потенцијално можат да се решат со негово поставување врз основа на пазарните механизми, а приватни субјекти да станат негови главни чинители.

Државата претставува скоро ексклузивен носител на нaдлежности кои се непосредно во врска со организирањето и спроведувањето на правосудниот систем. Правната критика се однесува на неколку гледишта врз прашања како што се _кривичните дела без жртви_, _правото на поседување на оружје_ и _правото на самоодбрана,_ _организирањето на правосудниот систем_, _санкциите_ кои се изрекуваат на правосилно осудените извршители на кривични дела, _ефикасноста и способноста_ на полицијата _за превенција на кривични дела_, _трошоците_ кои се потребни за постигнување на правдата и сл.

Правната критика на државата, и од морален и од утилитарен карактер потенцира дека кривичната правда во поголема мера би била постигната, а нормативниот и правосудниот систем побрзо и поефтино организиран, доколку нормативната (законодавната и извршната) и правосудната (судксата) функција, би се обезбедувале од приватни чинители, кои подлежат на механизмите на пазарот, а не на изборот на некој повисок државен или јавен орган.

**Кривично правна критика на државата**

Кривично правната критика на државата е од морален карактер. Таа ја спори државата, како субјект кој што го повредува принципот на само-поседување, од централно значење за слободарските погледи кон поединецот и општеството. Истата, условно кажано не се интересира за последиците на тие политики кои го повредуваат принципот, туку вниманието е врз самата повреда на принципот. Повредата, помеѓу многуте форми во кои може да се појави, односно дојде до израз, се појавува во таканаречените _кривични дела без жртва_. Со инкриминирање на овие конкретни дела, во кои изостанува жртва, државата си зема улога на _родител_ или _дадилка_ (nanny state) и потенцијално го штити поединецот од самиот себе. Исто така, државата како монопол на нормирање и спроведување на нормираното, поставува и дополнителни потешкотии во процесот на реализирање и потврдување на правото на самоодбрана, и аналогно правото на поседување на оружје, со што ги повредува правата и го стеснува принципот на самопоседување. Трета страна се санкциите, и нејзините функции, како кон жртвата, така и кон општеството во целина. Се чини, дека државата е повеќе фокусирана кон казната како вид на одмазда врз сторителот на делото, а помалку кон рехабилитација и обештетување на жртвата на делото.

_Кривични дела без жртви_ (_victimless crimes_)

Овој аспект на критиката на државата, има морална природа, затоа што овие кривични дела узурпираат дел од слободата на поединците, и го повредуваат принципот на само-поседување. Дотолку повеќе, истиот има конкретна правна природа, затоа што се работи за делувања кои се предвидени како кривични дела и за кои е определена санкција, а државата е одговорна за нејзиното спроведување.

Кривични дела, се оние дејствија или поведениа кои се одредени како кривични дела со кривичен закон, и за кој се определени кривични санкции. Дополнително, кривични дела без жртви се однесува на оние дејствија во кое не може да се [поистовети](https://www.lawinfo.com/resources/criminal-defense/what-are-some-examples-of-victimless-crimes.html) „жртвата“ на дејствувањето, или пак од друга страна, дејствието не претставува непосредна опасност за страните. Овие дејствија вклучуваат доброволни односи помеѓу страните, чие дејство е предвидено како кривично дело. Како кривични дела без жртви можат да се наведат одредување како кривични за различни дејствија што можат да бидат од _критицизам на властите_, _различни видови на здружување и собири на поединци_, _исто полови бракови_, _продавање, ставање во употреба и во промет на алкохол, дроги, цигари_, па се до _криминализација на посредување при вршење на проституција_. За сите овие дејствија, заедничко е тоа што страните на односот доброволно се во односот, а во случаите во кои не се, дејствието не претставува никаква непосредна опасност за втората страна, а за првата, е резултат на неприкосновената слобода на делување.

Со криминализирањето на дејствија кои по самата природа претставуваат доброволни односи, или претставуваат израз на слобода, која нема штетни дејствија врз трети страни, државата суштински го повредува _принципот на само-поседување_ на поединците. 

_Право на поседување на оружје и право на самоодбрана_

Правото на самоодбрана, заедно со правото на поседување на оружје претставуваат едни од најбитните права за доследно почитување на принципот на _само-поседување_ и _поединечен суверенитет_. Аналогно, доколку животот, слободата и имотот на поединците претставуваат највисоки вредности, потребно е истите да може да се одбранат, со пропорционални сретства насочени кон субјектот, извор на опасноста.

Правото на самоодбрана претставува клучно право, затоа што истото е непосредно во врска со највисоката вредност на човекот, а тоа е неговиот живот и дополнително плодовите на неговиот труд - имотот или сопственоста.  Правото на самоодбрана претставува императив за доследно почитување на принципот на самопоседување.

Правото на поседување на оружје е исто така непосредно поврзано со принципот на само-поседување, затоа што истото право е темелот и крајната инстанца за зајакнување на правото на само-одбрана за зачувување на принципот на самопоседување. Исто така, ова право низ историјата се покажало како некаков вид на гаранција на поединците против различни видови на диктатури, изричито репресивни власти, но и надворешни агресии.

Современите држави имаат се поизразена тенденција да ги кршат или ограничуваат овие две темелни права кои непосредно извираат од принципот на самопоседување, првенствено преку редефинирање и стеснување на правото на самоодбрана, и секундарно, преку отежнување на процесот за остварување на правото на поседување на оружје. Правото на самоодбрана е редифинирано во смисла на тоа што имото е заобиколен од предмет на одбрана и заштита од против-правен напад. Од друга страна правото на поседување на оружје се повеќе и повеќе преминува привилегија, која е предмет на овластување на властите.

Во европскиот контекст, се чини како државите намерно да имаат ставено одределен ограночувања врз правото на секој поединец да поседува на оружје и дополнителни ограничувања на правото на самоодбрана. Тоа го оправдуваат со максимата „помалку оружје, помалку насилство,“ од каде потекнуваат потешкотиите во процесот на остварување на правото на поседување на оружје. Но емпиријата кажува друга приказна, и тоа дека во земјите каде правото на поседување на оружје е цврсто етаблирано и почитувано, насилството е во помал обем, аналогно на тоа и криминогените поведенија (поврзани со насилство секако). 

_Санкции за сторителите на кривични дела_

Санкциите кои се изрекуваат од страна на судовите, во кривичните постапки, на правосилно осудените сторители на кривични дела имаат [5 функции](https://mk.wikipedia.org/wiki/%D0%9A%D1%80%D0%B8%D0%B2%D0%B8%D1%87%D0%BD%D0%BE_%D0%BF%D1%80%D0%B0%D0%B2%D0%BE). Првата функција е _казнување_ на сторителот на делата во смисла на негова одмазда, заради извршеното кривично дело. Оваа функција произлегува од старото правило „око за око, заб за заб“и цели кон тоа да го казни сторителот на кривичното дело, а казната е цел сама по себе. Втората функција е _застрашување_ на сторителот, за да се спречи негово идно делување. Поаѓа од констатацијата дека сторителите кои се пронајдени и казнети, во иднина би им било страв да извршат кривично дело, поради страв од санкцијата и на тој начин се врши некаква превенција на идни кривични дела. Третата е _лишување од право_, односно лишување од слобода, со цел сторителот да се чува подалеку од општеството и да се спречи негово продолжено криминогено делување. За разлика од застрашувањето, оваа функција е насочена кон заштита на општеството, со помош на алатката - лишување од слобода. Четвртата функција е _рехабилитација_, што означува убедување и сфаќање на погрешноста на неговото криминогено делување. Оваа функција цели кон ресоцијализација на сторителот, и на таков начин спречување на идни кривични дела, и скеако интеграција на сторителот во општеството. Петтата функција е _обештетување_ на жртвата на конкретното кривично дело, односно враќање во поранешна состојба, која била пред сторувањето на кривичното дело. Оваа функција најчесто се исполнува со материјално обештетување на жртвата на кривичното дело, од страна на сторителот на делото.

Слободарските ставови, иако со варијации кон ова прашање за целите на санкциите врз сторителите на кривичните дела, се согласуваат дека во фокусот на внимание на санкциите треба да биде _обештетување_ на жртвата на делото и _рехабилитација_ на сторителот, па дури и лушување од право, доколку сторителот е навистина опасен за околината во која живее и делува, а постојат основани сомневања дека истиот ќе продолжи со извршување на кривични дела. Останатите функции, како негово суво и одмаздничко казнување и лишување од слобода, би биле второстепени, односно би добиле израз доколку првите 3 функции се соочуваат со потешкотии во практикувањето. Фокусот на слобдоарите е ставен врз обештетување на жртвата, рехабилитација на сторителот на делото и секако спречување на идни идентични и слични дела, кои се окарактеризирани како кривични.

**Упититарно-правна критика на државата**

Утилитарно-правната критика на државата има утилитарен карактер, затоа што се однесува на последиците во општеството, конкретно врз функционирањето на правосудниот систем, предизвикани од државата, како монопол на нормирање и спроведување на правото. Утилитарно-правната критика, во согласност и со економската критика, потенцира дека државата го нема _локалното знаење_, кое е дисперзирано, децентрализирано и времено ограничено, за да воспостави и води функционален правосуден систем. Опортунитетниот трошок е цената на таа доминација на државата во правосудниот систем, која може да се изрази како поголем број на кривични дела, зголемени трошоци за исолнување на правдата, па дури и заобиколување и манипулација со кривичната правда. 

Државата во општеството е клучна во два аспекти, и тоа во организацијата и спроведување на нормативниот систем, преку нејзината законодавна и извршна улога, и секако спроведување на правосудниот систем, преку судската улога која ја врши во рамките на општеството.

_Организација и спроведување на нормативен систем во општеството_

Државата е ентитет кој е доминантен во организирањето на нормативниот систем во општеството кое се наоѓа под нејзина власт. Државниот нормативен систем се однесува на сите правни акти кои ги донесува државата преку нејзините власти, тела и органи. Тие се хиеарархиски поставени, на врвот уставот, под него законите, подзаконските акти, итн. Сите овие акти, уредуваат определени проблематики и определени човекови делувања. Она што е карактеристично и уникатно за нормативниот или правниот систем кој го воспоставува државата, е тоа што истиот е базиран на _наредба - од горе надолу_, и санкција за неисполнување на истата. Субјектите во општествениот живот, немаат друг избор освен да го почитуваат правниот систем воспоставен од страна на државата, а често пати, определени нормативни решенија не соодветствуваат со реалната состојба и потребите на поединците. Секако, и тука, како и кај економската утилитарна критика се појавува проблемот на знаење, од каде произлегува дека централните авторитети не ги познаваат доследно приликите за да можат истите централизирано да ги нормираат и регулираат. 

Алтернативен систем на оној на _наредба_, кој го олицетворува државата, е системот кој се базира на _согласност - од долу нагоре_, што значи, субјектите кои што се засегнати од проблематиката, и имаат волја, го нормираат своето однесување, а истото тоа можат да го направат со нормативната алатка - _договор_. Тие свесно и волево, ја ограничуваат својата слобода на делување, односно тргуваат со права и обврски, со цел непрекинато течење на општествениот _живот_, и секако исполнување на своите цели. _Наредбата_ и _договорот_ претставуваат правни и нормативни решенија на конкретни проблеми со кои се соочуваат луѓето во општественото функционирање, а се од човечка природа. И двата даваат определени насоки на делување, и вршат промет на права и обврски помеѓу субјектите. Но она што е клучна разлика помеѓу двата видови на нормативни акти, е тоа што _договорот_ се основа на _согласноста_ на субјектите кои се во односот кој го регулира договорот, додека _наредбата_ се основа врз _монополот на физичка принуда_ кои го поседуваат политичките власти.

Од друга страна, историјата, а посебно историјата на англо-саксонската правна традиција покажува дека правото, односно нормативниот систем во рамките на општеството постоел независно од државата, и се создавал со активно учество на приватните субјекти. Истиот бил претставен започнувајќи од договори помеѓу засегнати страни, па се до обичајни правни практики кои ги нормирале односите во определена област. Како и јазиците, и правото претставува плод, односно резултат на општествениот поредок, или резултат од севкупните односи во кои влегуваат поединците, и нивниот обид да ги нормираат, т.е. правно да ги регулираат односите. Аналогно на тоа, правото и претходи на државата, и може да биде обезбедено без учество на државата во било која фаза од тој процес.

_Организација и спроведување на правосудниот систем_

Државата претставува скоро ексклузивен организатор на правoсудниот систем во една земја. Државата, не само што го определува и спроведува нормирањето во едно општество, туку истата е главен субјект кој ги гарантира и заштитува правата на човекот во конкретни случаи. Иако, со современата либерална политичка теорија, која ја предвидува поделбата на власта како основен принцип, се поставува судската власт како противтежа на извршната и законодавната власт, сепак истата е дел од државната власт, и непосредните односи и влијание со останатите власти не се спорни. Се додека судиите, јавните обвинители, народните правобранители и останати релевантни субјекти чинители од правосудниот систем се под капата на државата, примаат буџетска плата, посредно или непосредно се избрани и одговараат пред политички, државни или јавни тела, судската власт е фактички дел од државната власт, и со тоа правосудниот систем е дефинитивно во надлежност на државата, како монопол на физичка принуда. Дополнително, се додека крајната судска инстанца е во надлежност на јавните судови, кои според наведените критириуми претставуваат дел од власта, државата го има главниот удел во организирањето и спроведувањето на правосудниот систем во едно општество. 

Оваа поставеност на државата во правосудните односи во едно општество, има висок опортунитетен трошок, затоа што истите би биле поефикасно обезбедени во алтернативно бездржавно или општество во кое државата би го немала главниот збор во организацијата и спроведување на правосудниот систем. Во овој алтернативен или бездржавен систем, чинителите во правосудниот систем (обвинители, судии, полиција, затвори, застапници) би биле приватни субјекти, т.е. ниеден од нив, не би се темелел на монополот на физичка принуда на државата, туку на побарувачката и понудата на клиентите, и секако капацитетот на чинителите за вршење на работата. Главниот адут на овој алтернативен пристап, е што истиот го прави пристапот кон правдата и решавањето на спорните прашања, полесен и побрз, а на тој начин и правдата е во поголем обем задоволена. Истиот се темели врз експертизата, и искуството на чинителите, затоа што тие треба да бидат избрани од клиентите во секој конкретен случај, за разлика од државно-организираниот правосуден систем, каде што клиентите не можат да ги изберат чинителите, а истите се избрани од некој повисок државен или јавен орган. 

_Резиме_

Правната критика на државата, како посебна е втемелена врз моралната и утилитарната критика. Кривично правната критика на државата има морален карактер, и се однесува на различните повреди кои државата ги прави врз принципот на самопоседување, во вид на криминализирање на дела или дејствувања кои се без жртви (кривични дела без жртви), ограничување на правото на самоодбрана и правото на поседување на оружје, и секако тука можат да се набројат и функциите на кривично-правните санкции, и фокусот на државата на функцијата на казнување како одмазда, наместо на обештетување на жртвата и рехабилитација на сторителот.

Утилитарно-правната критика на државата, има утилитарен карактер, и посочува на проблематичноста и неефикасноста на државната доминантна поставеност во организирањето и спроведувањето на процесот на нормирање и секако процесот на постигнување на кривична правда. Државното чинителство во овие два процеса се соочува со проблемот на ефикасност, што произлегува од _недостатокот на локално знаење_ во самите процеси, аналогно на тоа неопходност од поголеми трошоци за исполнување на правдата, и во помал обем задоволеност на принципот на кривична правда.

Прочитајте повеќе:

- Hans-Hermann Hoppe - [Democracy: The God that Failed: The Economics, Politics of Monarchy, Democracy and Natural Order](https://www.pdfdrive.com/democracy-the-god-that-failed-the-economics-and-politics-of-monarchy-democracy-and-natural-order-e185119033.html)
- Ханс Херман Хопе - [Држава или општество на приватно право](http://libertaniabackup.local/drzavata-ili-opstestvo-na-privatno-pravo/)
- David Friedman - [Law as a Private Good](http://www.daviddfriedman.com/Academic/Law_as_a_private_good/Law_as_a_private_good.html)
- David Friedman - [The Machinery of Freedom](http://www.daviddfriedman.com/The_Machinery_of_Freedom_.pdf)
- David Osterfeld - [Freedom, Society and State: An Investigation into the Possibility of Society without Government](https://cdn.mises.org/Freedom,%20Society,%20and%20the%20State_6.pdf)
- Friedrich August von Hayek - [The Use of Knowledge in Society](https://fee.org/articles/the-use-of-knowledge-in-society/)
- Гистав де Молинари - [За производството на безбедност](http://libertaniabackup.local/za-proizvodstvoto-na-bezbednost/)
- Ion Sterpan - [David Friedman's Model of Privatized Justice](https://papers.ssrn.com/sol3/papers.cfm?abstract_id=2928509)
- Предраг Рајшиќ - [Бездржавна рамнотежа](http://libertaniabackup.local/bezdrzavna-ramnoteza/) 
- Randy E. Barnett - [Pursuing Justice in a Free Society: Part One - Power vs. Liberty](https://perma.cc/MY4S-K4K9#top) 
- Randy E. Barnett - [The Structure of Liberty: Justice and the Rule of Law](https://b-ok.cc/book/2468617/53c30c)
