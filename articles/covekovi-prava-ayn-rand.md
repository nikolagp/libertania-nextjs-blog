---
title: Човекови права - Ејн Ренд
date: 2022-06-11T00:00:00.000Z
categories:
  - блог
  - prevodi
tags:
  - ејн-ранд
  - економски
  - индивидуализам
  - колективизам
  - објективизам
  - политички
  - права
  - човекови
author: Default Author
---

„Правата“ се  морален концепт, концепт кој обезбедува логичен премин од начелата според кои во своите делувања се раководи поединецот, до начелата кои го одредуваат неговиот однос кон останатите; концепт кој го чува и штити поединечниот морал во општествениот контекст; врска помеѓу човековиот морален код и законскиот код на општеството, помеѓу _етиката_ и _политиката_. Индивидуалните права претставуваат средство за потчинување на општеството на моралниот закон. Секој политички систем се заснова на некаков етички код. Варијантите на алтруистичко-колективистички учења кои го потчинуваат поединецот на некоја повисока власт, било мистична или општествена, за време на човековата историја претставувале доминантна етика. Во слоп на тоа, поголемиот број на политички системи се варијации на истата тиранија на етитизмот, се разликуваат само во степените, а не во основните начела, ограничени само со случајно делување на традицијата, хаосот, крвавите пресметки и времените крахови. Во сите такви системи, моралот претставувал код применлив на поединците, а не и на општеството. Општеството беше сместено над моралниот закон, како отелотворување, извор или привилегиран толкувач - а дотурањето на гориво на саможртвена лојалност кон оганот на општествените обврски, е сметано за главна цел на етиката и човековото овоземско постоење.

Затоа што „општеството“ не е единка и затоа што општеството постои само како збир на поединечни луѓе, тоа во пракса би зналечо дека владетелите на општеството се исклучени од моралниот закон; обврзани само кон традиционалните ритуали, тие ја држат тоталната моќ и бараат слепа послушност на основа на имплицитното начело: „Добро е она што е добро за општеството (или за племето, расата, нацијата), а владетелската наредба претставува овоземски глас на општеството.“

Ова важи за сите системи на етатизмот, сите видови на алтруистичко -колективистичка, мистична или општествена етика. Изразот „Кралски боженствени права“ ја обединува политичката теорија на првите, а „Vox Po puli, vox dei” на оние вторите. Сведоци се: теократијата на стариот Египет, со Фараонот како отелотворување на Бог; неограничено владеење на мнозинството во атинската демократија; државата на благосостојба предводена од императорите на Рим; инквизицијата од доцниот среден век; апсолутистичката монархија во Франција; државата на благосостојба во Бизмаркова Прусија; гасните комори во нацистичка Германија; кланиците во Советскиот сојуз.

Сите овие политички системи се одраз на алтруистико-колективистичките етики, а фактот дека општеството стои над моралниот закон, како семожен, неприкосновен извршител на боженствената волја, е нивна заедничка особина. Така, политички, сите тие системи претставуваат видови на неморално општество.

Најголемо револуционерно достигнување на САД беше потчинувањето на општеството на моралниот закон.

Начелото на човекови индивидуални права во општествениот систем претставува продолжена рака на моралот, во вид на ограничување на државната моќ, и во вид на заштита на човекот од насилство на колективот, како подредување на правото на моќта. САД се навистина првото морално општество во историјата.

Сите претходни системи го гледале човекот како средство за жртвување за целите на другите, а општеството како цел за себе. САД го сметаат човекот за цел за себе, а општеството како мирољубива, уредена и доброволна коегзистенција на поединците. Сите претходни системи го подржувале сфаќањето дека човековиот живот му припаѓа на општеството, за да може истото да располага со него како што сака, а човекот има право да ужива во слободата само врз основа на привилегија, односно одобрување од општеството, кое како и се останато, може да биде повлечено. САД го подржуваат сфаќањето дека човековиот живот му припаѓа само нему, тоа право претставува поседување на поединецот, а општеството само по себе не поседува права и единствената цел на државата е да ги штити индивидуалните права. „Правото“ е морално начело кое ги одредува и потврдува човековите слободни делувања во општествен контекст. Постои само едно основно право (сите други се негова последица и произлегуваат од него): човековото право на свој живот. Животот е процес на независни и самодвигателни делувања; што значи: слобода да се преземе секое делување кое го сака рационалното битие, заради подршка, унапредување, исполнување и уживање во својот живот (Тоа значи право на живот, слобода и трагање кон среќа).

Концептот на „права“ се однесува само на делувањето, посебно на слободното делување. Тоа означува слобода од физичка принуда, насилство или мешање од други луѓе.

Така, за секој поединец, правото претставува морална потврда на позитивното - или неговата слобода да делува врз основа на сопствени проценки, за сопствени цели, на основа на својот доброволен, ненасилен избор. Неговите права, не им наметнуваат на луѓето кои го окружуваат, никакви обврски, освен оние негативните: _да се воздржат од повреда на неговите права_.

Правото на живот е извор на сите права - а правото на сопственост е единствен начин на негова примена. Без сопственички права, никакви други права не се возможни. Затоа што човекот со сопствениот труд мора да заработува за живот, човекот кој нема право на производите на својот труд, нема начин да се издржува. Човекот кој произведува додека останатите располагаат со неговиот производ, се нарекува роб.

Имајте на ум дека правото на сопственост претставува право на делување како и секое друго право: тоа не е право на некој објект, туку на делување и на последиците од производство или заработување на тој објект. Тоа право не гарантира дека човекот ќе заработи, туку само дава гаранција дека тој ќе поседува толку колку што заработува. Тоа е право на добивање, задржување, користење и располагање со материјални вредности.

Концептот на индивидуални права е во таа мера нов во човековата историја, па мнозинството до денешен ден не го има сфатено. Во согласност со двете етички теории, мистичната и општествената, има луѓе кои тоа право го прифаќаат како дар од Бог, а вторите го сметаат како дар од општеството. Но, впрочем, извор на правото е човековата природа.

Во Декларацијата за независност стои дека ,,Создателот ги надарил луѓето со определени неотуѓиви права.“ Без оглед дали верувале дека човекот е производ на Создателот или природата, прашањето за човековите права не го менува фактот дека човекот е единка од посебен вид - разумно битие - кое не може успешно да функционира под принуда, како и тоа дека правата го чинат нужниот предуслов за опстанок на неговиот вид.

„Извор на човековите права не е ниту Боженствениот ниту собранискиот закон, туку законот на идентитет. А е А, а Човек е Човек, Правата се предуслов за постоењето, кое го бара човековата природа, со цел човеков опстанок. Ако човекот треба да живее на Земјата, има право да го употребува својот разум, да делува врз основа на сопствена проценка, да работи за да го добие она што го смета за вредност, како и да ги задржи производите на својата работа. Ако, живото на Земјата е неговата цел, тој има право да живее како разумно битие: природата му забранува безумие.“ (Atlas Shrugged)

Загрозување на човековите права значи или принуда човекот да делува спротивно на сопствената процена, или пак одземање на неговите вредности. Во основа постои само еден начин тоа да се направи: со употреба на физичка сила. Постојат два можни повредувачи на човековите права: криминалците и државата. Повлекувањето на граница помеѓу нив претставува големо достигнување на САД - забрана на вторите да озаконат различни видови делувања на првите.

Декларацијата за независност го втемели начелото кое: „ќе ги осигура оние права кои државата ги обезбедила за луѓето“. Со тоа е остварено единственото полноважно оправдување на државата и одредена е нејзината вистинска задача: да ги штити човековите права, така што ќе ги штити од физичко насилство.

Така, улогата на државата се променила, од улога на _владетел_ во улога на _слуга_. Власта е поставена да го штити човекот од криминалци, а Уставот е напишан да го штити човекот од државата. Законотот за правата не бил усмерен против приватните граѓани, туку против држава - како експлицитна изјава дека индивидуалните права ја заменуваат секоја јавна или општествена моќ.

Резулат беше образецот на цивилизирано општество, со кој, на кратко со размер од некои сто и педесет години, Америка се доближи. Цивилизирано општество е она во кое физичката сила е исклучена од човековите односи, во кој државата, во улога на полицаец, може да примени сила само како одмазда, и тоа само против оние кои ја поттикнале нејзината примена.

Тоа било суштинското значење и намерата на американската политичка философија, содржани во начелото на индивидуални права. Но, тоа не е експлицитно вообличено, ниту во потполност прифатено, како ниту ни доследно спроведувано.

Алтруистичко-колективистичката етика беше американската внатрешна противречност. Алтруизмот е неспоив со слободата, капитализмот и со индивидуалните права. Не е возможно да се комбинира тенденцијата кон среќа со моралниот статус на жртвено животно.

Всушност концептот на индивидуални права го раѓа слободното општество. Разорувањето на слободата започна со разорувањето на индивидуалните права.

Колективистичката тиранија немаше смлост да ја пороби земјата по пат на непосредно одземање на вредностите, било да се материјални или морални. Тоа требаше да го направи со внатрешен продор. Како што во материјалниот свет кражбата на богатства од земјата се остварува со инфлација на нејзината валута, така и денес сме сведоци на инфлација во областа на правата. Процесот повлекува таков раст на новопрогласени „права“, што луѓето не го приметуваат фактот дека се менува значењето на концептот. Како што рѓавите пари ги потиснуваат добрите, така и овие „новокомпонирани права“ ги негираат автентичните права.

Да го разгледаме фактот, дека никогаш, никаде во светот, не биле во толкава мера нагласени два спротивставени феномени: таканаречените „нови“ права и работни логори.

Станува збор за „трик“ кој треба да го премести вниманието од политички на економски план. Платформата на Демократската партија од 1960 година, смело и експлицитно го сумира тој премин. Во неа се изјавува дека демократската администрација „повторно ќе го воведи економскиот закон за правата кој Френклин Делано Рузвелт го впиша во нашата национална свест 16 години порано“.

Нека бидат јасни значењата на концептот на „права“, додека го читате списокот кој оваа платформа го нуди:

„1. Право на корисна и исплатлива работа во индустријата, трговијата, на фармите или во рудниците на нацијата.

2\. Право на заработувачка која ќе биде доволна за обезбедување на соодветна храна, облека и рекреација.

3\. Право на секој фармер да одгледува и продава производи и за возврат да добие доволно за да си обезбеди себе и на својата фамилија пристоен живот.

4\. Право на секој бизнисмен, крупен или ситен, да тргува во клима ослободена од нефер конкуренција, како и доминација на монопол, во странство и дома.

5\. Право на секоја фамилија за пристоен дом.

6\. Право на соодветна медицинска нега, прилика за постигнување добро здравје и уживање во него.

7\. Право на соодветна заштита од економски стравови во старост, болест, несреќа и невработеност.

8\. Право на добро образование.“

Единственото прашање соодветно на сите, кое би разјаснило многу е _на чија сметка_?

Работа, храна, облека, рекреација, куќа, медицинска нега, образование итн, не растат во природата. Тоа се вредности кои ги создава човекот - стока и услуги кои се произведуваат со човекова рака. Кој ќе ги обезбеди?

Ако некои луѓе уживаат право на производите на туѓата работа, тоа значи дека овие вторите се лишени од права и осудени на робовски труд.

Сите наводни права на еден човек, кои бараат загрозување на правата на другите, не се, ниту пак може да бидат права.

Ниеден човек не може да има право да принуди друг на обврска кој овој не ја сака, на должност која не му се плаќа, или на принудно служење на некој друг човек. Не може да постои „право на поробување“.

Конкретното право не вклучува и автоматска материјална примена на тоа исто право; тоа вклучува само слобода таа примена да се заработи со сопствен напор.

Да ја погледнеме, во овој контекст, интелектуалната прецизност на основачите на нацијата: тие зборуваат за право на тежнеење кон среќа, а не на право на среќа. Тоа значи дека човекот има право да презема делувања кои ги смета за неопходни за да постигне среќа; но тоа не значи дека други мора да го усреќат.

Правото на живот значи дека човекот има право да се издржува од својот труд (на секое економско ниво до кое неговата способност може да го одведи); тоа не значи дека другите мора да му ги обезбедат неопходните потреби за живот.

Правото на имот (сопственост) значи дека човекот има право да презема економски активности потребни за да го заработи имотот, за истиот да го употребува, да располага со него; тоа не значи дека другите мора да му обезбедат имот.

Правото на слободно изразување значи дека човекот има право да ги изразува своите идеи без опасност од забрана, мешање или казнени активности на државата. Тоа не значи дека другите мора да му обезбедат сала за предавање, радио станица или петачница, за тој да може да ги изразува своите идеи.

Потфатот кој вклучува повеќе од еден човек, бара доброволна согласност на секој учесник. Секој од нив има право да донеси сопствена одлука, но ниту еден нема право, својата одлука со сила да им ја наметне на останатите.

Не постои нешто слично на „правото на работа“ - постои само право на слободна трговија, т.е. човеково право да прифати работа ако друг човек се реши да го вработи. Не постои „право на дом“ туку само право на слободна трговија, право на човекот да изгради дом, или да го купи. Не постои „право на соодветна дневница“ или на „соодветна цена“, ако никој не сака да го плати, да го вработи човекот или да го купи неговиот производ. Не постои „право на потрошувачите“ на млеко, чевли, филмови или шампа, ако ниеден произведувач не избере да ги произведе тие стоки (постои само човековото право да ги произведе). Не постојат „права“ на посебни групации, не постојат “права на фармери, работници, бизнисмени, вработени, работодавци, стари, млади или неродени“. Постојат само права на човекот - права кои ги поседува секој човек и сите луѓе како поединци.

 Правото на сопственост и на слободна трговија се единствени „економски права“ (тоа се впрочем политички права), и нема збор за постоење на било што слично на „економски закон за правата.“ Но, ќе забележите дека заговорниците на вториот концепт, сепак не го разориле првиот.

Сетете се дека правата претставуваат морални начела кои ги одредуваат и штитат човековите слободни делувања, но не им наметнуваат никаква обврска на другите луѓе/ Приватните граѓани не претставуваат меѓусебна закана на правото на слобода. Приватните граѓани кои посегнуваат физичка сила и ги повредуваат правата на другите, претставуваат криминалци - а човекот е заштитен од законот од тие луѓе.

Криминалците се незначително малцинство во секое време и во секоја земја. А штетата врз човештвото, која ја предизвикале е занемарлива, споредена со ужасите - крвопролевање, војни, прогони, одземање, глад, поробување и разорување од големи размери - спроведени од човековата власт. Потенцијално, државата е најопасната закана за човековите права: истата има законски монопол на употреба на физичка сила против законски разоружените жртви. Кога не е водена и ограничена од индивидуалните права, државата претставува човековиот најсмртоносен непријател. Законот за правата не е напишан за заштита од приватно делување, туку против државното.

Сега, да го разгледаме процесот во кој оваа заштита се разорува.

Процесот се состои од допуштање на приватни лица да спроведуваат посебни видови на насилство, кои на државите со устав им се забранети (која приватните лица немаат моќ да ја започнат). Така, државата се ослободува од сите ограничувања. Тој пренос станува се повеќе очигледен на планот на слободно изразување. Колективистите со години го заговараа тврдењето дека одбивањето на приватниот поединец да го финансира противникот, влијае на противниковото право на слободно изразување и е чин на „цензура“.

„Цензура“ е, тврдеа, ако весниците одбијат да вработуваат или објавуваат писатели чии идеи се спротивни на нивната политика.

„Цензура“ е, тврдеа, ако бизнисменот одбие да се рекламира во списание кое го напаѓа, вреѓа или клевети.

„Цензура“ е, тврдеа, ако телевизискиот спонзор даде приговор заради некои ужаси прикажани во емисијата која ја финансирал - тоа што се случило со Алджер Хис, повикан да го критикува некогашниот потпретседател Никсон.

Тука е и Њутон Н. Миноу, кој изјавува: „Постои и цензура која се остварува со посредство на анкета за гледаност, потоа цензура на огласувачите, телевизиските мрежи и разните здруженија, кои одбиваат програми кои им се нудат во рамки на нивната сфера на делување.“ Тоа е истиот господин Миноу, кој се заканува со одземање на дозволата на секоја станица чиј програми не одговараат на неговите сфаќања - и кој тврди дека тоа не е цензура.

Замислете ги импликациите на тој тренд.

„Цензурата“ е израз кој постои само во државните делувања. Ниедна приватна активност не е цензура. Ниеден приватен поединец, ниту агенција не може да го замолчат човекот или да повлечат публикација; тоа може да го направи само владата. Слободата на изразување на приватните лица, го вклучува и правото на несогласување, неслушање и нефинансирање на сопствените неистомисленици.

Но, во согласност со тие учења, како што е „економскиот закон за правата“, поединецот нема право да располага со сопствените материјални средства во согласност со сопствените уверувања - и мора да му исплати (без право на избор), на секој говорник или пропагандист, кој има „право“ на неговиот имот. 

Тоа значи дека способноста да се обезбедат материјални средства за изразување на идеи, го лишува човекот од правата да подржи било какви идеи. Тоа значи дека издавачот мора да објавува книги кои ги смета за безвредни, лажни или лоши; телевизискиот спонзор да финансира коментатори чии уверувања се спротивни со неговите; сопственикот на весникот мора му ги препушти страниците на секој млад хулиган кој го крева својот глас против ропството на медиумот. Тоа значи дека една група на луѓе го приграби за себе правото на неограничена „лиценца“ - додека друга група на луѓе е сведена на беспомошна неодговорност.

Затоа што е очигледно невозможно на секој _чаламџија_ да му се обезбеди работа, микрофон, или новинарски простор, кој ќе одлучува за „распределбата“ на „економските права“ и изборот на корисниците? Па, господин Миноу, сосема јасно укажа на тоа.

Ако погрешно помислите дека ова се применува само за крупните поседници, би било подобро да сфатите дека теоријата за „економски права“ вклучува и „право“ на секој иден драмски писател, на секој битник поет, секој композитор на бука и на секој апстрактен уметник, на финансиска подршка, која не би им ја дале, затоа што не одите на нивните приредби. Какво значење би имал проектот, вашите даночни средства да се трошат на буџетски финансирана уметност?

И додека луѓето прават галама околу „економски права“ концептот за политички права исчезнува. Заборавено е дека правото на слободно изразување значи слобода на застапување на сопствените погледи, и поднесување на можните последици, и несогласување со останатите, премин во опозиција, непопуларност и недостаток на подршка. Политичката функција на „правата на слободно изразување“ е заштита на неистомислениците и непопуларните малцинства од принуда - не гаранција дека ќе се добие подршка, предност и награда за популарноста која не ја стекнале.

Во Законот за правата стои: „Конгресот нема да донесе закон… кој би ја ограничил слободата на изразување или печат…“ Законот не бара приватните лица да набават микрофон за човекот кој се залага за нивно уништување, или калауз за градецот, или нож за убиецот.

Таква е ситуацијата за едно од денес најбитните прашања: политичките права наспротив „економските права“. Станува збор за или-или. Едното го уништува другото. Но, всушност, нема „економски права“, нема „колективни права“, нема „права од јавен интерес“. Изразот „индивидуални права“ претставува плеоназам: не постојат никакви други права освен индивидуални, и никој друг кој би можел да ги поседува.

Оние кои заговараат laissez–faire капитализам, претставуваат единствените заговорници за права на човекот.

_Текстот е превод на_: 

- Ayn Rand - Capitalism: The Unknown Ideal, Chapter _Individual Rights_ 
- Ajn Rend – Kapitalizam: nepoznati ideal, Tekst [_Prava čoveka_](http://katalaksija.com/2009/08/04/prava-coveka/)

Превод и стручна редакција: 

Никола Љ. Илиевски
