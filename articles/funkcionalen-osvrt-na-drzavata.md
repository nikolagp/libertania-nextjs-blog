---
title: Функционален осврт на државата
date: 2022-06-06T00:00:00.000Z
tags:
  - држава
author: Default Author
category: текстови
---

Модерната државата, како општествен субјект со посебна природа, може да биде предмет и за функционален осврт, помеѓу останатите. Истиот се фокусира на функциите кои државата ги има, ги исполнува, или треба да ги исполнува во рамките на општеството и територијата врз која ја протега нејзината власт. Функциите, поедноставно може да се одредат како _услугите_, или _сервисот_, _опслужувањето_, кои што државата ги врши или нормативно треба да ги врши. Во таа смисла, може да се издвојат неколку генерализирани _функции_ на државата во општеството, а тоа се: _Духовно-идентитетската_, _Безбедносно-правосудната, Воспитувачко-етичката функција_, _Економско-финансиска_, _Социјално-здравствена_, _Образовно-културна_ и _Еколошка функција_.

## Духовно-идентитетска функција

[Хегел](https://www.tandfonline.com/doi/abs/10.1080/10848779708579774?journalCode=cele20) го прогласува [_крајот на историјата_](http://aps-ua.org/wp-content/uploads/2017/03/The-End-of-History-and-the-Last-Man-Francis-Fukuyama-1992.pdf), како таква после битката на Јена во 1806 година, после големиот пораз на пруската војска од страна на Наполеон. Во самиот пораз, ја препознал универзалната идејна победа и го прогласи самиот крај; или финалната точка во човековата општествена еволуција - _модерната  држава_, и Франција своевремено. Според него државата, е [_боженствена манифестација_](https://www.yourarticlelibrary.com/essay/hegel-conception-of-the-state/40168) на земјата и таа е крајната фаза во развојот на Духот (the Geist).

Хегеловото одредување на држава најдобро ја доловува оваа нејзина функција. Истата има цел да поттикне чувство на идентитет или поистоветување, обединување и некаков заеднички успех и единственост или солидарност помеѓу поединци кои _ж_ живеат на определена територија, зборуваат определен јазик, веруваат во ист Бог и/или одржуваат слична културна традиција. Државата е таа која ја исцртува таа делбена линија, одвојува од останатите, и му дава смисла на тоа што _ние сме_, а останатите _не се_. 

Колективизмот, како нота на перцепција, може да се појави во повеќе теоретски или идеолошки поставки, а во себе ја содржи [_Ласловата дилема_](https://drive.google.com/file/d/1f-euefDfd9fKUICdx9y7LWMOJ2TuJFCb/view?usp=sharing) - општественото постоење на човекот е првенствено во однос на неговото индивидуално или биолошко постоење. Од тука се провлекува и дека заедницата, составена од сите членови, норми и структури, е секогаш побитна од поединецот. Поединецот не е цел сам за себе, туку средство за постигнување на целите на заедницата или колективот. Вака поставено, луѓето најчесто не би се поистоветувале со ваквата позиција, но истата сервирана во идеолошка обланда има голема привлечна сила. Социјализмот, национализмот, фашизмот и нацизмот (како комбинација на сите три) претставуваат манифестација на таа колективистичка аксиома, според која класата, нацијата, државата и/или расата се побитни од поединците. Поединците, без кокретната припадност во една од овие колективни категории, немаат смисла, затоа што не може да се вложат како средство за унапредување на категоријата.

Државата, како таков посебен субјект, за да ја задржи својата позиција, или уште подобро да ја оправда истата, има насушна потреба да обезбеди _духовно-идентитетска функција_ за своите поединци. Потребно е истите да се поистоветуваат и да чувствуваат припадност кон неа, не само затоа што истата им го _прави животот подобар_, туку едноставно затоа што тоа е нивната должност, да бидат употребени како средство во нејзиното унапредување. Унапредувањето на колективот, секогаш е воден од држава, или општествен субјект налик на неа. Човекот како _zoon politikon_ има потреба да биде дел од заедница и да припаѓа во една или повеќе од нив. Државата е првата и најспецифична заедница во која човекот припаѓа.

Духовно-идентитетската функција на држава се манифестира во државните симболи, како што се знамето, химната, грбот, па дури и уставот, како и сите останати симболи кои ја истакнуваат таа посебна заедничност. Истата функција се прикажува во обврската за зачувување и пазење на знамето во услови на војна. Својот зенит го доживува во решителноста на поединците да ги положат животите доколку од нив тоа го бара државата.

Оваа функција, покрај државата, во рамки на општеството може да ја задоволуваат и други приватни субјекти, од недржавно потекло, започнувајќи од семесјтво, како најмала човекова заедница, различни здруженија, клубови или пак фирми и компании.

## Безбедносно-правосудна функција

Оваа функција е исто така суштествена функција, односно темелна услуга кој државата им ја дава на поединците. Цел на е истата е да го заштити животот, слободата и сопственоста на поединецот, како и да ги санкционира сите оние кои што ги повредуваат овие вредности. Оваа функција е поврзана со самото јадро на државата, и основната услуга која им ја дава на поединците, а тоа да ги заштити нив и нивниот имот од различни повреди, како и да организира систем, во кој ќе се пронајдат и санкционираат повредувачите, а штетата ќе биде санирана. Во обезбедувањето на безбедносни и правосудни услуги на своите граѓани, политичката власт го користи монополот на физичка принуда кој е легитимизиран со помош на суверенитетот. Оваа функција се манифестира во три основни институции кои ја спроведуваат, и тоа _војска_, _полиција_ и _судство._

_Војската_ е значајна институција која го обезбедува одржувањето и опстанокот на државата, под закана од надворешни агресори или непријатели. Војската има цел, со помош на насилство да го брани првенствено државниот суверенитет на конкретната територија, како и поеднците, нивната слобода и сопственост, и тоа од потенцијално насилство кое доаѓа надвор од нејзините граници.

_Полицијата_ е задолжена за обезбедување на државата во смила на луѓето кои ја претставуваат (премиер, претседател, пратеници итн) и државниот имот како таков, и тоа од внатрешен непријател (наспроти војската, која ја штити државата од надворешен непријател). Во однос на граѓаните, полицијата претставува орган до кого истите се обраќаат кога нивните живот, слобода или сопственост се непосредно загрозени, и орган кој реагира или треба да реагира во такви услови, со цел превенирање или санирање на повредата или опасноста за повреда. Полицијата го обезбедува или треба да го обезбедува правниот поредок на државната територија. Секако, стои напомената дека изнесеното е од нормативна перспектива, односно, што според устав и закон треба да сервисира полицијата. Но релната перспектива, која е далеку посложена, во секој случај може да прикаже различно ниво на ефикасност во самата услуга. Реалната перспектива за полицијата треба да земе во обзир дали во принцип граѓаните се задоволни од телото како такво, секако надополнето со економска анализа на ефикасноста, т.е. колку се троши и како се троши, земајќи го во обзир нивото на корупција, и дефинитивно имајќи ја во предвид тенденцијата и интензитетот на злоупотреба на дадената моќ.

_Судството_ претставува систем составен од правосудни органи, вклучувајќи го и јавното обвинителство и казнено-поправните установи, како и други, чија основна задача е примена на правото во конкретни реални ситуации, ретрибуции или санации на повредите, како и санкционирање на _виновните_, и на тој начин остварување на правдата во општеството и државата. 

Безбедносно-правосудната функција е _јадрена_ државна функција. Околу неа е легитимирана и единствениот слободарски концептуален тип на држава - државата ноќен чувар. Таа е непосредно поврзана и својата моќ ја црпи од легитимизираниот монополот на физичка принуда.

## Економско-финансиска функција

Оваа функција, е исто така oд суштинско знаење за постоењето и развојот на државата. Таа се однесува на функционирањето на економските текови во општеството. Задача на истата би била овозможување и управување на тие економски текови, изразување на контрола, како и пренасочување (исправување) со активно учество во истите. Во економски текови влегуваат сите општествени односи во кои постои размена на парични средства или побарувања, за определен производ или услуга. Основната економска функција на државата е воспоставување и градење на институции кои ефективно ќе го почитуваат правото на поседување и размена на сопственост, правото на непречена размена на производи и услуги, како и гаранција за почитување на договореното меѓу субјектите. Дополнително, економско-финансиската функција на државата во општеството може да се изрази како два генерални вида на нејзино мешање во економијата, и тоа непосредно и посредно мешање.

_Непосредното мешање_ во националната економија, државата го актуелизира преку повеќе видови на делувања. Првиот вид на непосредно мешање се однесува на **_одданочувањето и јавните финансии_**, преку кое државата наметнува обврска за одделување од заработеното, или обврска за плаќање на дополнителна сума за определен производ или добро, кое оди во нејзината каса. Тоа се двата основни типа на даноци, и тоа оние на заработувачка и оние на потрошувачка. Исто така, во овој вид на мешање, може да се вклучат и разните видови на давачки, како што се даноци на имот, придонеси, акцизи, царини, такси и сл. Сите тие имаат одреден ефект врз алокација на ресурсите во економијата. Втор вид на непосредно мешање е она преку различни **_забрани за извршување на определени деловни активности_**, како што се производство и пуштање во промет на опојни дроги, забрана за организирање на активности на проституција и сл. Дополнително, овие забрани можат да се однесуваат и за вршење на различни дејности, кои се сметаат за ексклузивитет на државата (како на пример издавање на валута и сл.). Трет вид на непосредно мешање, е во оние ситуации, во кои државата претставува **_активен субјект во економските односи_**, преку јавните претпријатија и фирмите со јавни деловни овластувања. Во земјите каде државата спроведува опсежни планирања на економијата, истите активности спаѓаат во овој вид на мешање. Четврт вид, претставува мешањето, со воспоставување на **_непосредна контрола врз цените_** на определени добра и услуги, како што се на пример горивата, алкохолот, пластичните ќеси и сл. Како петти вид на мешање, може да се наведе **_експропријацијата_** на сопственост, или **_национализицијата_**, или **_конфискацијата_**_,_ што во основа претставува озаконето (легално) одземање на имот на приватен субјект, од страна на државата.

_Посредното мешање_ на државата во економијата, од друга страна, се остварува преку неколку активности, со кои државата на посреден или директен начин влијае врз економските текови. Првата активност се поистоветува со водење на **_монетарна политика_**. Истата е изразена преку ексклузивната надлежност на државата да печати официјални валути и истите да ги пушта во оптек. Преку оваа активност, државата изразува легитимираност и способност за контрола и манипулација со националната валута, преку кои може суштински да влијае врз економските текови во општеството. Посредното мешање во економијата, може да се појави во вид на **_субвенционирање_** на определени добра или услуги, или пак субвенционирање на определени субјекти на пазарот. Тука спаѓаат и **_социјалните издатоци_** за определена погодена категорија на поединци. Субвенционирањето претставува издвојување на средства од буџетот, и насочување на истите кон продавачите или купувачите на определени добра и услуги. Ова мешање има ефекти врз побарувачката и понудата за конкретните добра или услуги на пазарот. Понатаму, посредното мешање на државата може да биде во форма на различни **_регулации и стандардизации_**, со кои им се наметнуваат определени услови за функционирање на деловните субјекти. Истите мора да бидат исполнети, доколку субјектите сакаат да ја вршат конкретната економска дејност. Во спротивно, со заобиколување на конкретните регулации и стандардизации, субјектите би биле казнети, а нивната дејност би била спречена. Секако и ова активност има ефект врз економските текови, на начин што го ограничува влезот на одредени субјекти на пазарот, а со тоа го ограничува самиот пазар и ја привилегира позицијата на субјектите кои што веќе функционираат на пазарот.

Може да се заклучи дека секоја активност на државата во рамки на општеството, дефинитивно има свои економско-финансиски последици.

**\_\_\_\_\_\_\_\_\_\_\_\_\_\_\_**

Во однос на останатите функции кои државата ги има во рамките на општеството под нејзин суверенитет, истите може да се претстават преку два концепти на држава, одредени од нејзината улога во општеството. Тоа се **_држава-татко_** и **_држава-мајка_**. За државата-татко карактеристична е воспитувачко-етичката функција која државата ја исполнува на својата територија и врз своите граѓани, додека за _државата-мајка_, од значење се социјално-здравствената, образовно-културната, а во поново време и нејзината еколошка функција.

## Воспитувачко-етичка функција

Концептот на **_држава-татко_**, ја опфаќа воспитувачко-етичката функција на државата. Овој концептуален вид на држава и конкретно оваа функција цели да ги зајакне моралните вредности кај населението, а на тој начин се грижи за _здравјето на нацијата_. Оваа функција е често проследена како инкриминирање на дела кои не соодветствуваат со определен морален код, за кој властите се заложуваат.

Воспитувачко-етичката функција опфаќа активности како што се забрани и казни, односно сурова грижа, претставена преку државата-татко. Дополнително, во рамките на оваа функција може да се наведат активности поврзани со инкриминирање на дела кои немаат жртва (_victimless crimes_), посебниот статус на забрана на дрогите (_war on drugs_), забраните поврзани со посредување при вршење проституција, забрана на различни коцкарски и обложувачки дејности, забрана на полигамија, полиандрија, геј-бракови, засилен преку-граничен третман, посебен статус на дојденци и сл. 

Оваа функција на државата обично е најсилно изразена кај државите со кои владеат десничарски, односно конзервативни политички елити. Тоа е така затоа што почитувањето на моралот, одржувањето на _здрава нација_, како и зачувувањето и продолжувањето на традицијата претставуваат концепти кои се присутни, во најмала рака во десничарските реторики, а дополнително и во нивните политики.

## Социјално-здравствена функција на државата

Оваа функција е една од основните функции на концептуалниот модел на држава-мајка. Концептот на **_држава-мајка_** се однесува на оние држави, односно на оние аспекти на државата, кои со своите мешања, пред се во економијата, но и општеството во целина, играат _грижлива улога_ на родител - _мајка_. Тие се грижат или треба да се грижат за своите граѓани, посебно за оние чија што грижа е најпотребна. Грижата е манифестирана првенствено во социјално-здравствената функција на државата. Доколку кај _државата-татко_ грижата е првенствено изразена преку различни забрани и казнување на забранети активности, _државата-мајка_ ја изразува истата со помош на _мека моќ_, односно со субвенции, трансфери и други активности на државно чинење.

Социјалната функција се однесува првенствено на доминантна улога на државата во организирањето и спроведувањето на социјалниот систем, во форма на најразлични политики на социјални трансфери, стимулации и субвенции, преку кој се очекува дека државата ќе ги згрижи поединците, на кои грижата им е потребна. Тука влегуваат конкретните политики на субвенционирање на многу-детни семејства, најразлична помош на маргинални групи, жени, деца, хендикепирани, регулација за негативна дискриминација, посебна заштита на ЛГБТ населението и сл. Исто така тука влегуваат и надлежностите на државата во организирањето на пензискиот систем.

Здравствената функција е претставена од услугите кои државата ги дава во врска со здравјето на населението. Државата го организира и финансира здравствениот систем во рамките на нејзините граници. Истата финансира болници и други здравствени установи, исплаќа плати на доктори, но и секако го организира здравствениот систем со помош на нејзините тела.

## Образовно-културна функција на државата

Оваа функција исто така е во делокругот на _државата-мајка_, затоа што преку истата, државата има тенденција да ги организира и финансира образовните и културните дејности на нејзината територија. 

Образовната функција е поврзана со организирање, финансирање и одржување на градинки, основни школи, средни училишта, но и финансирање на (јавни) високо-образовни установи. Преку оваа функција, државата се труди да го има доминантниот збор во образувањето на младите лица на нејзината територија, а дополнително и да го продолжува и академски стимулира оправдувањето за нејзиното постоење, како и постоење на целата јавна власт.

Културната функција на државата, во тесна врска со образовната, е поврзана организирањето, финансирање и одржување на културниот сектор на нејзината територија. Културниот сектор е претставен од најразлични културни установи и настани, како домови на култура, театри, филхармонии, опери и сл. Нормативната цел на оваа функција е да ја стимулира понудата на културна дејност на нејзината територија, но и потенцијално да го оправда нејзиното постоење и активности преку најразлични изрази на културно творештво.

Како и претходната социјално-здравствена функција, културно-образовната е својствена за концептот на _држава-мајка_, која има за цел да се грижи за своите граѓани, како за нивното здравје, така и за нивното образование и културно оплеменување. 

## Еколошка функција на државата

Еколошката функција на државата е поврзана со нејзините активности за заштита и унапредување на животната средина. Овие активности може да имаат карактер на субвенционирање, финансиски трансфери, како и разни кампањи во доменот на екологијата и животната средина. Од аспект на концептот на држава-татко, тука би се набројале активностите на забрана на определени дејности, кои се сметаат за штетни за животната средина, како и казнувања за потенцијално загадување, или друг вид на еколошка деградација на средината.
