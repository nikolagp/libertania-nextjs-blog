---
title: Овертонoв прозорец на мерките за вакцинација
date: 2022-01-14T00:00:00.000Z
categories:
  - блог
  - tekstovi
tags:
  - активизам
  - вакцинација
  - држава
  - јавни-политики
  - ковид-19
  - овертонов-прозорец
  - слободарство
coverImage: vaksajn.jpg
---

Овертоновиот прозорец е концептуален модел за разбирање како идеите во општеството се менуваат со текот на времето и како истите имаат влијание врз јавните политиките. Името на моделот доаѓа од неговиот творец Џозеф П. Овертон ([_Joseph P. Overton_](https://www.mackinac.org/bio.aspx?ID=12)_)_, поранешен заменик претседател на _Мекинак центарот за јавни политики_ ([_Mackinac Center for Public Policy_](https://www.mackinac.org/)) од Мичиген, САД. Суштината на концептот е дека политичарите се ограничени кои идеи за јавни политики ќе ги подржат. Генерално, тие подржуваат политики кои се широко прифатени во општеството како легитимни. Овие политики се наоѓаат во рамките на Овертоновиот прозорец. Покрај нив, постојат и други идеи за политики надвор од прозорецот, но со нивно видоизменување во јавни политики, политичарите ризикуваат да ја загубат популарноста, a со тоа и позицијата на власт.

_Восприемање на јавни политки_

Спектарот на восприемање на јавните политики е следниот:

1. Незамисливо,
2. Радикално,
3. Прифатливо,
4. Чувствително,
5. Популарно,
6. Политика,
7. Популарно,
8. Чувствително,
9. Прифатливо,
10. Радикално,
11. Незамисливо.

Овертоновиот прозорец, графички изразен, во себе опфаќа политики кои се делумно прифатливи, чувствителни и дефинитивно популарни, додека пак оние политики кои се радикални и незамисливи се надвор од него. Секој обид на политичарите да воспостават јавни политики надвор од истиот претставува ризик за губење на подршката.

Прозорецот е концепт кој е популарен кај слободарите (либертаријанците), кои го ползуваат со цел увид во тоа колку едно општество е зрело за (по)слободарски јавни полики, и секако каде треба да ја зајакнат својата активност. Доколку преовладувачкиот менталитет во едно општество е колективистички, опортунистички, комформистички, или _преварантски_, нормално е дека и политичарите ќе изразуваат јавни политики кои го зајакнуваат присуството и мешањето на државата во општествениот и економскиот живот, но и обратно; доколку доминантен менталитет во општеството е претприемачкиот, оној на искреност, слободољубивост, креативност и трудољубивост, слободарските политики имаат голема шанса да бидат втемелени во политичкиот систем и јавните политики.

_Градација на политики - Вакцинација_

Прозорецот, со својот графички приказ, е наменет за примена врз конкретни јавни политики во определени области. Најактуелен пример за јавна политика, која во денешницата привлекува големо внимание е онаа на вакцинација против Ковид 19 вирусот. Со самото излегување во етер на повеќето видови на вакцина, земјите во светот имплементираат различни јавни политики, со цел да обезбедат се поголема и помасовна вакцинација на населението. Секако, слободарската традиција е поделена во однос на јавните политики поврзани со алатката на вакцинација. Дел од слободарите подржуваат јавни политики, па и на сметка на личната слобода на поединецот, со цел да поттикнат масовна вакцинација кај населението, а со тоа, се претпоставува и крај на пандемијата. 

Јавните политики во однос на вакцинацијата може да варираат, а тука ќе бидат категоризирани, врз основа на нивните повреди на личната слобода на поединците. Најдолу би биле наведени најтоталитарни (теоретски) јавни политики во однос на вакцинацијата, а нагоре градирани би биле оние јавни политики кои имаат тенденција помалку да ја повредуваат поединечната слобода, за на крај, односно најгоре, да биде прикажано отсуството на јавни политики за оваа алатка, што не е оценето како повреда на поединечната слобода.

Секако, за потврдување на конкретните јавни политики по однос на прашањето за вакцинација, потребно е сериозно истражување, како на различните јавни политики адаптирани низ државите во светот, така и на ставот на луѓето и медиумскиот дискурс по однос на прашањето на вакцинација.

Градацијата на јавните политики по прашањето на вакцинација изгледа вака:

1. Не постојат јавни политики, вакцините се регуларно добро кое се продава на пазарот, произведувачот е одговорен за несаканите дејства на вакцините, а и несовесните преносители на вирусот се одговорни за негово пренесување на трети лица;

2. а.) Не постојат јавни политики, вакцините се регуларно добро кое се продава на пазарот, а произведувачот е одговорен за несаканите дејства на вакцините;

б.) Не постојат јавни политики, вакцините се регуларно добро кое се продава на пазарот, а произведувачот не е одговорен за несаканите дејства на вакцините,

3. а.) Бесплатни вакцини за граѓаните, без притисок за вакцинирање,

б.) Бесплатни вакцини за граѓаните, со силни кампањи за вакцинирање; 

4. Субвенционирање на вакцинирани лица од страна на државата;

5. Притисок врз невакцинираните лица преку задолжително барање на негативни тестови на ковид за вклучување во секаков вид на општествени активности;

6. На сите буџетари кои не сакаат да се вакцинираат им престанува работниот однос;

7. а.) Тие што одбиваат да се вакцинираат им е забранета посета на јавни места и локали (паркови, училишта, институции, културни установи, кафичи, ресторани, барови),

б.) Тие што одбиваат да се вакцинираат им е забранета посета на продажни места (продавници, шопинг центри, и други продажни места);

8. Тие што одбиваат да се вакцинираат им е забранет влез и излез од државата;

9. Тие што одбиваат да се вакцинираат, вршат прекршочно дело, чија санкција е парична глоба;

10. а.) Тие што одбиваат да се вакцинираат, вршат кривично дело, чија санкција е парична казна, 

б.) Тие што одбиваат да се вакцинираат, вршат кривично дело, чија санкција е затвор;

11. Полициски и медицински тимови ги посетуваат домовите и ги вакцинираат луѓето принудно.

Овертоновиот прозорец, како концепт, и дотолку повеќе како механизам, покажува кои од овие политики се, или би биле, популарни, прифатливи, чувствителни, радикални и незамисливи, од каде би произлегло и потенцијално политичко делување во областа. Доколку во прозорецот се оние идеи кои се популарни, прифатливи и чувствителни, се очекува и политичките елити да го следат истиот, односно да изразуваат јавни политики како и идеите во прозорецот. По прашањето за вакцинација, точката 1 и 2, (потенцијално) се надвор од прозорецот, и власта би ја ризикувала својата позиција, доколку ги подржи идеите од точките со конкретни или отсуство на јавни политики. Исто така, надвор од прозорецот се и точките 10 и 11, но за разлика од 1 и 2, овие имаат тенденција силно да ја повредуваат личната слобода на поединците. 

_Актери на промена и прозорецот_

Интересот на слободарите, како теоретичарите, така и активистите за овој концепт, произлегува од тоа што преку истиот можат потенцијално да го следат и на некој начин, да го измерат своето влијание во општеството. Секако, преку истиот се гледа резонирањето на јавноста по однос на идеата или прашањето. Првичната улога на слободарите е да го _поместуваат_ истиот кон _горе_, односно кон послободарски политики, со тоа што ќе бидат активни во процесот на менување на јавното мнение, и аналогно на тоа, ќе издејствуваат политичка и општествена промена, како за конкретната јавна политика, па така и во целокупните општествено-политички односи.

Дополнително се поставува прашањето кои се актерите кои го поместуваат прозорецот, и имаат активна улога во промовирање и воспоставување на принципот на само-поседување и надминување на принудата, како метод во општествените односи. Факторите кои придонесуваат кон поместување на прозорецот можат да бидат од човечка, но и од технолошка природа. 

Најпрво, со поместувачи од технолошка природа се поистоветуваат сите техничко-технолошка природа кои придонесуваат за зголемена комуникација и интеракција помеѓу поединците, а со тоа и поголема транспарентност во меѓучовечките односи. Не случајно се вели, дека технологијата, како алатка, а најголемиот сојузник на слободата.

Од друга страна, технологијата има мало значење без факторите од човечка природа, осносно слободарите кои активно непосредно или посредно го преместуваат прозорецот во насока кон горе. Ротбард и Хајек зборувале, пишувале и агитирале на _интелектуални центри_, кои најпрво ќе го изучуваат потенцијално општество поставено врз овие принципи, ќе ги анализираат оправдувањата позади истото, ќе ги промовираат принципите, и секако ќе одржуваат заедница на исто или слично мисленици. Во денешни услови, тоа би биле образовните институции, активистички организации, аналитички центри, различни заедници, активни поединци, медиуми и сл, кои ги проучуваат, дискутираат, предивикуваат, промовираат и ги држат во етерот овие принципи, сеедно дали во организирана или неорганизирана форма.

_Методологија за мерење на Овертонов прозорец_ 

Овертоновиот прозорец на политички можности претставува теоретски концепт за следење на капацитетот за општествена промена во едно општество. Но сепак, засега, не постојат методологии, преку кои научно го врамуваат тој капацитет за промена, преку показатели на истиот. Испитување на јавното мнение, или барем мнението на оние кои се најгласни и општествено најактивни, на некој начин би го изразил Овертоновиот прозорец. Затоа, прозорецот е создаден за конкретни политики, односно испитување на јавното мнение на конкретни политики, за и резултатите да бидат конкретни. За негово методолошко и научно исцртување, едноставно би можеле да изработат анкети кои со цел поголема веројатност на студијата, би требало да бидат масовно одговорени од поединците засегнати од конкретните политики. Од друга страна, исто така може да се испитува и _медиумскиот дискурс_ за конкретно прашање, односно каков е ставот на медиумите и гласноговорниците прашањањето, поради фактот што јавното мнение, во голема мера е обликувани од медиумите, односно од информациите и ставовите кои ги пласираат истите.

_Влијание на јавните политики врз јавното мислење_

Покрај тоа што јавното мислење дефинитивно влијае на јавните политики и ги врамува истите во прозорец на политички можности, и јавните политики кои се спроведуваат во определена област, имаат влијание врз јавното мислење. Аналогно, влијанието е обострано, со тоа што јавното мислење, секако е примарно во овој однос. Посебно до израз дојде влијанието на јавните политики врз јавното мислење, во однос на вакцинацијата против вирусот Ковид 19, секако со помош на кампањите и пропагандата на националните и меѓународните политички власти. Дополнително, националните држави, со помош на Светска здравствена организација, како и други суштествени чинители во меѓународното миље, спроведуваат политики, за кои може да се претпостави дека не биле популарни помеѓу населението, но со тек на време, нивната популарност се зголемува, паралелно со кампањите и пропагандата. 

Заклучно, Овертоновиот прозорец на политички можности за јавните политики кои се однесуваат на мерката за вакцинација и нејзино спроведување помеѓу населението, покрај тоа што е одреден од јавното мислење за вакцинацијата, исто така е одреден и од јавните политики кои ги спроведуваат властите, со помош на застапувањето, промовирањето и градењето на кампањи за масовно вакцинирање. Огромна улога, исто така во одредувањето на прозорецот, од страна на јавното мислење, има и стравот кој дополнително го шират властите во однос на ковид пандемијата, како и дезинформацијата за решавање на проблемот со масовно вакцинирање на населението.

_Литература:_

David Boaz - [A History of Libertarianism](https://www.libertarianism.org/publications/essays/history-libertarianism) (1997, libertarianism.org)

Edward Stringham & Jeffrey Rogers Hummel - [First, Ideological Change; Second, Social Change](https://mises.org/library/first-ideological-change-second-social-change) (2010, mises.org)

Friedrich A. Hayek - [Intellectuals and Socialism](https://mises.org/library/intellectuals-and-socialism-0) (2020, mises.org)

Murray N. Rothbard - [Concepts of the Role of Intellectuals In Social Change Toward Laissez Faire](https://mises.org/library/concepts-role-intellectuals-social-change-toward-laissez-faire-0) (2014, mises.org)

Murray N. Rothbard - [Strategies for a Libertarian Victory](https://mises.org/library/strategies-libertarian-victory) (2010, mises.org)

Murray N. Rothbard - [The Case for Radical Idealism](https://mises.org/library/case-radical-idealism) (2005, mises.org)

Murray N. Rothbard - [What Libertarians Should Learn From the Abolitionists](https://mises.org/library/what-libertarians-should-learn-abolitionists) (2014, mises.org)

[The Overton Window](https://www.mackinac.org/OvertonWindow) (2019, Mackinac Center for Public Policy)
