---
title: Човечко општество (I дел) - Лудвиг фон Мизес
date: 2022-01-27T00:00:00.000Z
author: Default Author
category: преводи
coverImage: networking-1.jpg
---

Текстот е превод на дел од [Ludwig von Mises - Human Action](https://mises.org/library/human-action-0)

[Ludvig fon Mizes – Ljudsko društvo (1)](http://katalaksija.com/2012/05/29/ljudsko-drustvo-1/)

_Човечка соработка_

Општеството е заедничко делување, соработка.

Општеството е последица на целно и свесно однесување. Тоа не значи дека поединците склучуваат договори за создавање на општество. Целта на делувањето кое ја овозможува и константно ја обновува општествената соработка, не е ништо друго освен соработка и меѓусебно помагање заради остварување на конкретни цели. Целиот комплекс на меѓусебни односи, создаден со заедничко делување, се нарекува општество. Тоа го заменува, барем хипотетички, изолираниот живот на поединецот, и тоа со соработка. Општеството е поделба и здружување на труд. Поради тоа што по својата природа е _животно кое делува_, човекот настанува и _општествено животно_.

Поединечниот човек се раѓа во општествено организирано окружување. Само во таа смисла, може да се прифати тврдењето дека општеството - логички, или историски - му претходи на поединецот. Во секоја друга смисла овој став е празен или бесмислен. Поединецот живее и делува во општеството. Но општеството не е ништо друго освен поврзување на поединци околу заеднички активности. Тоа не постои никаде, освен во делувањето на поединечниот човек. Заблуда е да се бара надвор од човековото делување. Да се зборува за негова автономна и независна егзистенција, за неговиот живот, душа и делување, претставува метафора која лесно може да не доведе до различни грешки.

Прашањето дали општеството или поединците треба да ги земеме за конечна цел, и дали интересите на општеството треба да ги подредиме на оние на поединците или обратно, не вродува со плод. Делувањето е секогаш делување на поединечниот човек. Општествените, или социјалните елементи, претставуваат одредено насочување на делувањето на поединечниот човек. Категоријата цел има смисла само кога ќе се примени на делувањата. Теолошката и метафизичката историја ги разгледува целите на општеството, и плановите кои Бог сака да ги оствари во поглед на општеството, исто како што ги разгледува целите на сите оние други делови на реалниот универзум. Бесмислено е науката, која е неодвоива од разумот, да се впушта во шпекулации од овој вид.

Во рамки на општествената соработка помеѓу припадниците на општеството се јавува чувство на наклонетост, пријателство и заедничко припаѓање. Тие чувства се извор на човековите најубави и најпрефинети искуства. Тие се најдрагоцените украси на животот кои го издигнуваат животинскиот вид на човекот до висина на вистинска човекова егзистенција. Меѓутоа, тие не се, како што некои тврдат, чинители во формирање на општествените односи. Овие чувства претставуваат плодови на општествената соработка која се развива само внатре во тие рамки; тие не претходат на воспоставувањето на општествените односи и не се семе од кое овие никнуваат.

Постојат двa основни факти за формирањето на соработката, општествата, цивилизацијата и преобразбата на човекот од животно во човечко битие: тоа дека трудот во рамки на поделбата е многу попродуктивен од изолираниот и тоа дека човековиот разум е кадарен да ја препознае оваа вистина. Меѓутоа, поради овие факти, луѓето би останале едни на други крвни непријатели, непомирливи ривали во обидите за обезбедување на _ретките залихи_ на сретства за одржување која ги нуди природата. Секој во секого нужно би гледал непријател; потрагата по задоволување на личните апетити би довела до судир на поединците со целото окружување. Не е возможно да се развие некакво сочуство во тие околности.

Постоеја социолози кои тврдеа дека „своевидната свест“ \[1\] е основниот и изворен, субјективен и општествен факт. Други сметаа дека воопшто не би дошло до општествен поредок да не постои „чувството на заедништво и заедничка припадност“. \[2\] Сето тоа може да биде точно под услов овие нејасни и двосмислени поими точно да се толкуваат. Употребата на поимите како _своевидна свест_, чувство на заедништво или заедничка припадност, можеме да ги сфатиме како признавање на фактот дека сите останати човечки битија се потенцијални соработници во борбата за преживување, затоа што се способни да ги препознаат двостраните користи од соработката, додека на животните им недостига оваа способност. Меѓутоа, не смееме да заборавиме дека основните факти се одговорни за настанокот на ваквата свест или споменатото чувство. Во хипотетички свет, во кој поделбата на трудот не би ја зголемувала продуктивноста, општество не би постоело. Не би постоеле никакви чувства на човекољубие и добра волја.

Еден од основните принципи на општиот развој и еволутивните промени е начелото на _поделба на труд_. Биолозите не згрешија кога од општествената философија го позајмија концептот на поделба на труд и го прилагодија во своето поле на истражување. Постои поделба на труд помеѓу сите делови на секој жив организам. Понатаму, постои органска целина составена од поединечните живи битија кои соработуваат; вообичаено, таквите собири на мрави и пчели се нарекуваат „животински заедници“. Пак, не смее никогаш да се отргне од ум тоа дека целисходната соработка претставува посебно својство на човековото општество; општеството е производ од човечките делувања, односно, свесно насочување заради постигнување на цели. Таква состојка не постои, колку што можеме да утврдеме, во процесот кој резултира со појава на структура-функција системот на билките и животинските тела, како и во операцијата на собир на мравки, пчели и оси. Човечкото општество е интелектуален и духовен феномен. Toa e последица од целното користење на универзалниот закон кој го одредува општиот развој, имено високата продуктивност и поделбата на трудот. Препознавање на законите на природа, како и секоја инстанца на делување, се ставаат во служба на човековите напори за подобрување на животните услови.

_Критика на холистичкото и метафизичкото сфаќање на општеството_

На основа на учењето на универзализмот, поималниот реализам, холизмот, колективизмот и некои претставници на гешталт психологијата, општеството претставува посебен ентитет кој живее за себе, независно и издвоено од животот на поединците, делува во сопствено име и тежнее кон цели различни од оние според кои се раководат поединците. Нормално, може да се појави антагонизам помеѓу целите на општеството и целите на членовите на општеството. Поради обезбедување на развојот и општествениот напредок, неопходно е да се совлада егоизмот на поединците, за да се натераат да ги жртвуваат своите себични планови во име на општественото добро. На ова место, сите холистички теории мора да ги напуштат секуларните методи на науката и логичното расудување и да преминат на теолошко или метафизичко проповедање на верата. Нивната нужна претпоставка е дека Провидението, преку своите пороци, аспостоли и харизматични лидери, ги тера луѓето, кои се оддадени на пороци, односно тежнеат кон сопствените цели, да тргнат по патот на правичноста по кој Господарот Светски Дух (Welgeist) или историјата, сакаат да одат. \[3\]

Станува збор за философија која ги карактеризира прастарите верувања на примитивните племиња. Таа се провлекува во сите религиозни учења. Според неа, човекот е обврзан да се потчинува на законите на вишата сила и да ги почитува авторитетите која таа ги овластила во спроведување на тие закони. Поредокот создаден со овој закон, во крајна инстанца е дело на Бог, а не човечко. Аналогно, ако Господ не се вмеша и не го просветли заблуденото човештво, не би постоело општество. Точно е дека општествената соработка претставува право на среќа за човекот; точно е дека човекот, благодарение на животот во општеството успеал да се подигне над варваризмот, како и моралната и материјалната беда на примитивната состојба. Меѓутоа, доколку е препуштен сам на себе, тој никогаш не би можел да го увиде патот на своето спасение, затоа што прилагодувањето на барањата на општествената соработка, како и почитувањето на моралните норми, претставува тешко одрекување за него. Да било само до неговиот ум, веднаш би помислил дека откажувањето од непосредната корист е зло и лишување. Тој би умеел да ја препознае, неспоредливо поголемата, но одложена корист која се добива со одбивање на сегашните, и со голо око видливи задоволства. Да не постоеле небеските објави, човекот не би дознал што судбината вели дека треба да се прави за свое добро и доброто на своите потомци.

Научната теорија, така како што е развиена во општествената философија на рационализмот и модерната економија од 18-ти век, не се потпира на никакво мешање од вишите сили. Секој чекор кој поединецот го презема изолирано, и го заменува со заеднички, веднаш доведува до видливо подобрување на неговата состојба. Предностите кои ги има мирната соработка и поделбата на трудот се универзални. Од нив има корист секоја генерација, и тоа во моментот, не само нивни потомци. Она што поединецот мора да го жртвува во име на општеството, се надополнува со далеку поголеми добивки. Неговото жртвување е само привидно и привремено; се одрекува од помала добивка, за да добие поголема во иднина. Нема разумно битие кое не би можело да го сфати овој очигледен факт. Кога општествената соработка се развива со ширење на делокругот на поделбата на труд, или кога правната заштита и мирот се обезбедени, мотиви стануваат желбите на сите оние кои сакаат да ја унапредат својата положба. Тежнеејќи кон исполнување на сопствените - правилно сфатени - интереси, поединецот работи на зајакнување на општествената соработка и мирниот сообраќај. Општеството е производ на човечките делувања, односно потребата на човекот, колку што може повеќе, да се ослободи од непријатности. За да се објасни тоа настанување и еволуција на општеството, не е неопходно повикување на учење - секако навредливо за вистински религиозната свест - која вели дека првобитното создавање во толкава мера е дефектно, па од тука, заради успешно општествено одржување, неопходно е мешање на виши сили.

Историската улога на теоријата на поделба на трудот, како што е објаснета во политичката економија од Хјум до Рикардо, се огледува во потполното рушење на сите метафизички учења кои се однесуваат на потеклото и функционирањето на општествената соработка. Оваа теорија се хранела со духовната, моралната и интелектуалната еманципација на човештвото, инаугирирана со Епикурејската философија. Таа ги надомести хетерономната и интуиционистичката етика со автономната рационална моралност. Правото и законитоста, моралот и општествените институции, веќе не се почитуваат како објавите од Небото. Тие се сега од човечко потекло, а единствена мерка која во нивниот случај мора да се примени е експедитивноста во поглед на човековата благосостојба. Утилитаристичките економисти не кажуваат: _fiat justitia, pereat mundus_. \[4\] Тие кажуваат: _fiat justitia, ne pereat mundus_.\[5\] Тие од човекот не бараат да се одречи од личната корист заради општото добро. Тие го советуваат да ги препознае своите правилно сфатени интереси. Според нив, Божјата величенственост не се открива во грозничавото мешање во работите на владетелите и политичарите, туку во опремувањето со создавањето на разум и потребата за барање на среќата. \[6\] 

Суштински проблем на сите варијанти на универзалистичките, колективистичките и холистичките општествени теории се состои во следното прашање: На чија основа може да се пропознае законот на вистината, автентичните Божји зборови и легитимниот авторитет? Затоа што многу тврдат дека самото Провидение ги пратило, а секој од овие пророци проповеда различно евангелие. За искрениот верник не може да постои сомнеж; тој во потполност е убеден дека го прифатил единственото исправно учење. Меѓутоа, токму цврстината на овие уверувања создаваат непомирливи антагонизми. Секоја страна е одлучна дека нејзината догма преовладува. Како што, сепак, со логичка аргументација не може да се одлучи помеѓу различните и спротивставени гледишта, не постои друг начин овој спор да се реши, освен со вооружен конфликт. Перманентното содавање на спорови и граѓански војни до потполно уништување или поробување, е нужна последица на нелибералните, нерационалните и не-утилитарните општествени теории. Историјата на најголемите светски религии претставува сведоштво за војни и судири, како и историјата на современите секуларни религии, сооцијализмот, ,,идолатријата на државата“\[7\] и национализмот.

За секој систем на хетерономна етика, својствена е оштрината на пропагандата и нетолерантноста на војничкото или џелатското сечило. Божествените закони или законите на Судбината, полагаат право на универзална почит, а оние кои ги прогласуваат за легитимни, полагаат право на послушност од страна на другите луѓе. Се додека престижот на правилата на хетерономната етика и нејзиниот философски додаток во вид на поимален реализам, останат неповредени, не би можело да стане збор за било каква толеранција и траен мир. Кога престелките би се стишиле, тоа би било да се собере нова сила за наредните судири. Идеата за толерантност кон поинаквите гледишта би можела да се вкорени дури кога либералната теорија би ја победила магијата на универзализмот. Општеството и државата претставуваат, за сите луѓе, основни сретства за постигнување на автономно избраните цели. Овие институции се создадени со човечки напор, а задачата на нивното одржување и најдоброто уредување, суштински не се разликува од сите останати интереси на човечко делување. Заговорниците на хетерономниот морал и колективизам, не можат да се надеваат дека рационално ќе ја докажат исправноста на посебните видови етички правила, супериорноста и легитимирачкиот ексклузивитет на конретниот општествен идеал кој го подржуваат. Наместо тоа, тие мораат да апелираат луѓето искрено да го прифатат нивниот идеолошки систем и да се препуштат на авторитетот кој го сметаат за исправен: тие се одлучни во својата намера да ги заќутат оние што поинаку размислуваат, или со ќотек да ги натераат на послушност.

Секако, секогаш ќе постојат поединци и групи чиј интелект е тесен, за да не може да ги разберат предностите на општествената соработка. Има и други, чија морална сила и волја е толку слаба што не може да им оддолее на искушението на впуштање во привидно корисна работа, која е штетна по саканото фунционирање на општествениот поредок. Тоа е така, затоа што прилагодувањето на поединците на барањата на општествената соработка, подразбира жртва. Тие жртви, навистина се само привремени и привидни, бидејќи се надоместуваат со далеку поголемите предности на животот, внатре во општеството. Сепак, не може секој да ја разбере далекусежната корист, и да се однесува во согласност со тоа. Анархизмот верува дека образованието може да им помогне на сите луѓе да сфатат што од нив бара нивниот сопствен интерес; правилно насочените, секогаш ќе подржат правила на однесување без кое општеството не може да опстои. Анархистите сметаат дека општествениот поредок во кој ниеден граѓанин не ужива привилегии на сметка на друг може да постои без никаква принуда, во смисла на превенција на општествено штетните постапки. Тоа е идеално општество кое функционира без држава и влада; т.е. без полициски сили, општествен апарат на принуда и сила. 

Анархистите го занемаруваат очигледниот факт дека некои луѓе се со тесни погледи или слаби за спонтано да се прилагодат на условите на сопствен живот. Дури и да признаеме дека на секој здрав поединец му е дадена способност за разбирање на предностите на општествената соработка и поведението во согласност со неа, и понатаму останува проблемот на децата, старите и умоболните. Можеме да се согласиме околу тоа дека човекот кој работи против општеството треба да се смета како ментално болен и дека му е потребна помош. Меѓутоа, се додека постојат болни луѓе, и дури постојат деца и дементни лица, мора да се обезбеди некоја грижа, инаку општеството би било загрозено. Анархистичкото општество би било препуштено на мислост на секој поединец. Општеството не може да постои доколку мнозинството не е спремно да го одврати малцинството, со закана или употреба на сила. Тоа е моќ која се пренесува на државата или владата.

Државата, или владата, претставуваат општествени механизми на принуда. Тие поседуваат монопол на примената на сила. Ниеден поединец нема право да користи насилство или закана со насилство, освен ако државата му го дозволи тоа. Државата, во суштина е институција на заштита на мирните меѓучовечки односи. Сепак, во име на заштита на мирот, државата мора да биде спремна да ги спречи со насилство, оние кои го пореметуваат мирот.

Либералната општествена теорија, која се заснова на етички и економски утилитаризам \[8\], проблемот на односот власт и поданик, го гледа поинаку од универзализмот и колективизмот. Либерализмот смета дека владетелите, кои секогаш се малцинство, не можат долго да останат на власт без мнозинската подршка на оние со кои владеат. Каков и да е политичкиот систем, мислењето дека на поданиците им е покорисна послушноста и лојалноста кон власта отколку бунт и воспоставување на нов режим, претставува секогаш основа на градењето и постоењето на самиот поредок. Мнозинството располага со сила да се ослободи од непопуларна власт, и ја користи таа моќ секогаш кога е сигурно дека тоа е во негов интерес. Долгорочно гледано, не постои нешто такво како непопуларна влада. Граѓанската војна и револуција се сретства со кои незадоволното мнозинство ги руши владетелите и режимите кои не му одговараат. Либерализмот тежнее кон демократска влада, заради внатрешен мир. Демократијата не претставува револуционерна институција. Напротив, таа е сретство за спречување на револуции и граѓански војни. Таа обезбедува метод за мирно прилагодување на власта кон волјата на мнозинството. Кога политичарите на власт и нивната политика не им одговараат на народното мнозинство, тие, на следните избори, би биле елиминирани и заменети со други луѓе кои предлагаат други политики.

Препорачувајќи го принципот на владеење на мнозинството, или народна власт, либерализмот не го истакнува првенствено просечниот или обичниот човек. Тој принцип, сигурно не подразбира, како што тврдат некои критичари, залагање за владеење на лошите, мрзливите и примитивните. И либералите сметаат дека народот треба да го управуваат најдобрите. Меѓутоа, тие веруваат дека нечија способност за вршење на власт најдобро се потврдува со убедување на сограѓаните, а не со употреба на сила. Нормано, не постојат гаранции дека гласачите ќе им ја поверат власта на најкомпетентните. Но, ниеден друг систем не може да даде таква гаранција. Ако мнозинството во општеството прифаќа погрешни принципи и избира лоши кандидати на избори, тогаш не постои друго сретство, освен да се влијае на мислењето на мнозинството, со изнесување на разумни принципи и предложување на добри кандидати. Не постои друг начин малцинството да оствари успех на долг рок. 

Универзализмот и колективизмот не го прифаќаат демократското решение за проблемот на владеење. По овие сфаќања, поединецот, кој им се потчинува на моралните норми, непосредно не ги унапредува интересите на земјата, туку обратно, тој треба да се одрече од сопствените цели заради исполнување на Боженствените планови (или плановите на колетивот). Дотолку повеќе, човечкиот ум, сам по себе, не е способен да ја сфати супериорноста на асполутните вредности и безусловното важење на светите закони, како ни исправното толкување на каноните и заповедите. Затоа е залуден секој обид за убедување на мнозинството и настојување овие добронамерни опомени да се насочат кон исправна цел. Оние кои се благословени со Боженствено надахнување, чија харизма го објавува просветлувањето, имаа должност да го шират Евангелието меѓу покорните, а во случај на непослушност, да употребат сила. Харизматичниот лидер е Божји застапник, мандатар на колективот и оружје на историјата. Тој е непогрешлив, и секогаш е во право. Неговите заповеди се највисок закон.

Универзализмот и колективизмот нужно потпаѓаат под теократски системи на власт. Заедничка карактеристика на едниот и другиот е инсистирањето на постоење на виша сила која поединците мора да ја слушаат. Она што ги разликува е тоа како го именуваат овој ентитет и каква е содржината на законот кој го објавуваат во негово име. Диктаторската малцинска власт, набавува легитимитет исклучиво со повикување на мандатот кој наводно го добила од виш, апсолутен авторитет. Не е толку важно тоа дали апсолутот ги легитимира своите барања со Боженственото право на _миро-намачканиот_ крал, историската мисија на авангардата на пролетаријатот, и дали тоа највисоко битие се вика _Geist_ (Хегел), или _Humanité_ (Огист Конт). Зборовите „општество“ и „држава“, како што ги користат денешните заговорници на социјализмот, планирањето и општествената контрола на сите активности на поединецот, означуваат боженство. Свештениците на тоа ново верување им ги припишуваат на своите идоли сите оние својства кои теолозите му ги припишуваат на Бог - семоќен, сезнаен, бесконечно добар итн. Идеата за некоја виша сила настанува веднаш, што се претпостави дека над и надвор од човечките делувања постои неуништливо битие кое се раководи врз основа на сопствените, а не целите на смртниците. Тогаш се јавува антагонизмот на целите и нужно со поставува прашањето за првенството - целите на поединецот или целите на државата/општеството? Одговорот на ова прашање е однапред содржан во колективистичката и универзалистичката концепција за државата и општеството. Ако се тргне од постоењето на битијата, кои се _ex definitione_ повисоки, племенити и подобри од поединците, тогаш не може да постои никаков сомнеж дека целите на ова возвишено битие мора да ги надминат целите на нижите битија (вистина е дека некои љубители на парадоксот, како на пример Макс Штирнер \[9\], ги завртуваат работите на глава, тврдејќи дека во овој случај поединецот има првенство). Доколку општеството/државата е ентитет кој поседува волја и намера, како и сите оние својства кои им се припишуваат со колективистичката теорија, тогаш едноставно е бесмислено спротивставувањето на тривијалните цели на бедните поединци на неговите возвишени планови. 

Квази-теолошкиот карактер на сите колективистички теории станува очигледен за време на нивниот меѓусебен судир. Колективистичката теорија не заговара апстрактна супериорност на колективитетот, туку секогаш го истакнува значењето на конкретниот колективистички идол, без разлика дали грубо ја отфрла можноста за постоење на некои други слични идоли, или тие идоли, ги спушта на ниска, потчинета позиција. Верниците во државата говорат за исклучителноста на одредени држави, т.е. нивните држави; националистите го прават тоа со својата идеа за нација. Напаѓајќи некоја конкретна програма, еретиците ја истакнуваат супериорноста на својот колективистички идол, секогаш прибегнувајќи кон истиот аргумент: „Ние сме во право бидејќи така ни вели внатрешниот глас, а вие грешите“. Нема рационално решение за судирот на спротивставените колективистички верувања и секти, освен вооружено. Алтернатива на либералното и демократско начело на владеење на мнозинството се милитаристичките принципи на вооружен судир и диктаторска репресија. 

Различните колективистички верувања ги обединуваат непомирливото непријателство кон фундаменталните политички институции на либералниот поредок: владеење на мнозинството, толеранција кон различните мислења, слобода на мислење, говор и печат, еднаквост на сите луѓе пред законот. Соработката на колективистите во настојувањето да се уништи слободата доведе до погрешно уверување дека основното прашање на денешната политика е прашањето на судир помеѓу колективизмот и индивидуализмот. Впрочем, тоа е судир помеѓу индивидуализмот од една страна, и мноштво на колективистички секти на друга страна, чија меѓусебна омраза и непријателство не се помали од презирот кои го гајат кон либералниот поредок. Овде не станува збор за една хомогена марксистичка секта која го напаѓа капитализмот, туку за мноштво на марксистички групации. Овие собири, на пример сталинисти, троцкисти, меншевици, подржувачи на Втората интернационала, итн… - на најбрутален и нехуман начин војуваат меѓу себе. Тука се, исто така, и многу други немарксистички секти кои применуваат исти свирепи методи во меѓусебните судири. Заменувањето на либерализмот со колективизам би поттикнал голем број на крвави судири. 

Вообичаената терминологија во потполност ги замаглува овие работи. Философијата, која обично ја нарекуваме индивидуалистичка, е философија на општествена соработка и прогресивно зајакнување на општествените мрежи. За разлика од тоа, примената на основните идеи на колективизмот не произведува ништо друго освен општествена дезинтеграција и бескрајно продолжување на вооружените судири. Точно е дека секоја колективистичка идеологија ветува вечен мир кој започнува на денот на нејзината победа - конечниот пораз и уништување на сите останати идеологии и нивни приврзаници. Меѓутоа, остварувањето на тие планови е условено од радикална трансформација на самото човештво. Луѓето се делат на две класи: на една страна семоќниот, _Боголик_ тиранин, а на друга, масите кои мораат да се одречат од слободната волја и разум за да станат обични марионети во плановите на диктаторот. Масите мора да се дехуманизираат, за од еден човек да се направи Боголик господар. Мислењето и делувањето, тие најистакнати карактеристики на човекот како битие, стануваат привилегија на само еден човек. Не е потребно да се истакнуваат дека тие проекти се неостварливи. _Хилијастичките_ \[10\] тирански царства се осудени на пропаст, и тие никогаш не траеле подолго од неколку години. Неодамна присуствувавме на пропаста на неколку од тие _„миленаристички_“ \[11\] системи. Тешко дека преостанатите ќе поминат подобро. 

Современото заживување на идеата на колективизмот, главна причина на сите агонии и катастрофи од нашите денови, е толку успешно, што потонаа во заборав сите идеи на либералната општествена философија. Денес ги занемаруваат дури и многу приврзаници на демократските институции. Аргументите со кои се служат овие луѓе служат да ја оправдаат слободата и демократијата, но се заматени со колективистички заблуди; нивните учења се, пред се, искривување, отколку подршка на вистински либерализам. Тие сметаат дека мнозинството е во право, само затоа што може да ја скрши секоја опозиција; принципот на владеење на мнозинството е тирански принцип на најбројната партија и владеачкото мнозинство нема обврска да се ограничува во вршењето на власта и водењето политика. Во оној момент, кога некоја фракција успее да ја придобие подршката на мнозинството граѓани, и на тој начин воспостави контрола над власта, веднаш започнува да ги забранува малцинствата, со сите оние демократски сретства, која сама претходно ги употребувала во својата борба за превласт.

Овој лажен либерализам, секако е потполна антитеза на либералното учење. Либералите не велат дека мнозинството е „од Бог дадено“ и непогрешливо; тие не сметаат дека простиот факт на мнозинска подршка на одредена политика, претставува доказ на нејзината општа посакуваност. Тие не се залагаат за тиранија на мнозинството и насилно угнетување на опозициското малцинство. Либерализмот тежнее кон политички поредок кој обезбедува спонтано одвивање на општествената соработка и прогресивно зајакнување на заедничките општествени врски. Неговата главна цел е избегнување на насилни судири, војни и револуции, кои нужно доведуваат до разрушување на општествената соработка и враќање на примитивните услови на варварството, во кои се одвива вечна меѓусебна борба на племиња и политички тела. Со оглед на тоа дека поделбата на трудот бара стабилен мир, либерализмот цели кон воспоставување на систем на власт, кој има голема веројатност дека ќе го сочува мирот и демократијата.

_Фусноти_

\[1\] F.H. Giddings, The principles of Sociology (New York, 1926), p. 17;

\[2\] R.M. MacIver, Society (New York, 1937), pp. 6-7;

\[3\] Тука Мисес иронично упатува на Хегеловото учење за апсолутниот дух, како и на Марксовиот историски детерминизам;

\[4\] „Нека се изврши правда, макар и светот да пропадне“

\[5\] „Нека се изврши правда, за светот да не пропадне“

\[6\] Многу економисти верувале во Бог, а меѓу нив и Адам Смит и Бастиат. Тоа е причината зошто им се дивеле на грижата на „големиот Управител на Природата“, кој го открија. Атеистичката критика ги осудува поради нивниот став. Таа критика, меѓутоа, не успева да сфати дека исмејувањата на сметка на „невидливата рака“ не ги поништуваат основните увиди на рационалистите и утилитарната општествена философија. Мора да се разбере постои следната алтернатива: или здружувањето претставува човечки процес затоа што најдобро му служи на целите на поединецот и самите поединци се способни да ги сфатат предностите на прилагодување на животот на општествената соработка; или повисоко битие ужива во неволното човечко потчинување на законите и општествените авторитети. Од помала важност е дали повисокото битие се именува како Бог, Светски дух, Судбина, Историја, Вотан, Продуктивни сили и која титула им ја доделува на неговите апостоли и диктатори.

\[7\] Поимот „statolatry“ тука се преведува како „идолатрија на државата“. Самиот термин за прв пат се користи со позитивно значење во _Доктрината на фашизмот_ (1932) која Бенито Мусолини ја напиша со помош на Џовани Џентиле. Мисес, овој термин го користи како добар опис на феноменот на преголемата врзаност со државата и нејзината апотеоза.

\[8\] Мисес тука реферира на влијанието на Дејвид Рикардо (David Ricardo, 1772 — 1823) и Џон Стјуарт Мил  (John Stuart Mill, 1806 –1873) на класичната економска наука.

\[9\] Max Stirner (Johann Kaspar Schmidt), The Ego and His Own, trans. S. T. Byington (New York, 1907)

\[10\] Мисес се служи со метафората „хилијастичко царство“ реферирајќи на високите претензии на тоталитарните поредоци и нивните водичи, кои по углед на миленаристичкото учење за „второто доаѓање“ на Исус Христос и започнување на илјада годишно владеење, громогласно го најавуваат доаѓањето на новиот водич/фирер и воспоставување на вечно царство/рајх.

\[11\] Human action излезе од печат во 1949 година. Мисес тука упатува на крах на нацистичките и фашистичките творби во Европа.

_Превод и стручна редакција_ 

Никола Љ. Илиевски
