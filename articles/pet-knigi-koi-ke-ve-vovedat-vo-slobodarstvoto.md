---
title: Пет книги кои ќе ве воведат во слободарството
date: 2020-03-30T00:00:00.000Z
coverImage: 5_books_featured_image-scaled.jpg
category: текстови
---

Во услови кога треба да бидеме одговорни, да се изолираме и да ја победиме Ковид-заканата, ви предлагаме пет книги, преку кои можете да ја запознаете сржта на идеите на слободарството (либертаријанизмот), класичниот либерализам и други слични -изми кои ја восприемаат личната слобода како врховен политички принцип.

## **1\. [Karl Popper - Open society and its enemies](https://monoskop.org/images/5/5f/Popper_Karl_The_Open_Society_and_Its_Enemies_Vols_1-2_5th_ed.pdf)**

[![Karl Poper ](images/Кarl-popper-the-open-society_cover-191x300.jpg)](https://monoskop.org/images/5/5f/Popper_Karl_The_Open_Society_and_Its_Enemies_Vols_1-2_5th_ed.pdf)

Карл Попер ја завршува _Отворено општество и неговите непријатели_ во 1943 година, во период кога поголемиот дел од Европа беше под нацистичка окупација. Во книгата е претставена опасноста од тоталитаризмот, и тоа акцентот е ставен не толку на тоталитаризмот како политичка реалност и владеење со цврста рака, колку на философската подлога за развивање на истиот. Во делото може да се забележи критиката која Попер ја насочува кон некои од ,,најголемите философи” во светската философија, започнувајќи со Платон, Хегел и Маркс, лоцирајќи го никулецот на тоталитаризмот во нивните дела. Доследен на либералната традиција, Попер го уважува принципот на поединечна слобода, кој е од фундаментален карактер во процесот на градење на отворено општество.

## **2\. [Friedrich A. Hayek - Road to Serfdom](https://cdn.mises.org/Road%20to%20serfdom.pdf)**

[![](images/Hayek-Road-to-serfdom_cover-199x300.jpg)](https://cdn.mises.org/Road%20to%20serfdom.pdf)

_Пат кон ропство_ е една од најпознатите книгите на нобеловецот Фридрих Хаек, напишана во 1944 година, непосредно пред завршувањето на Втората светска војна, насочена како одговор на тенденциите на западните држави за поголемо централното планирање и државна прераспределба, и двете инспирирано од левите социјалистички и тоталитарни идеологии. Во истата, Хеак навестува дека патот кон ропството е претставен со големување на улогата на државата во економијата и преку практикување на централно планирање и прераспределба на богатството.

## **3\. [Murray N. Rothbard - Anatomy of the State](https://cdn.mises.org/Anatomy%20of%20the%20State_3.pdf)**

[![](images/Anatomy-of-the-state-Rothbard_cover-279x300.jpg)](https://cdn.mises.org/Anatomy%20of%20the%20State_3.pdf)

Мaреј Ротбард, познат како таткото на анархо-капитализмот е автор на ова мало, но доста значајно дело. Во него, кратко и концизно ја доловува природата на државата, и тоа од една перспектива која не е популарна во политичките, економските и философските кругови. Тој во духот на слободарската (либертаријанска) традиција, ја отфрла секоја држава како нелигитимен субјект, единствен во едно општество, кој има монопол на употреба на сила. Потеклото на државата (државите) го лоцира во вооружените номадски банди кои своите потреби ги задоволувале со кражба, закана и употреба на сила врз луѓето кои произведувале, а со текот на времето се стационирале на конкретна територија, и ја подолжиле кражбата оправдувајќи ја со _политика, институции_ и _легитимитет_.

## **4\. [Johan Goldberg - Liberal Fascism](https://drive.google.com/file/d/1ZQnt_qOaqWherNst0UeoRjo92S_Tgpjn/view?usp=sharing)**

[![](images/Liberal-fascism-Goldberg_cover-195x300.jpg)](https://drive.google.com/file/d/1ZQnt_qOaqWherNst0UeoRjo92S_Tgpjn/view?usp=sharing)

Маестрално дело, напишано од Јохан Голдберг, кој поставува теза за потекло на фашизмот (сфатен во поширока конотација) во почетокот на 20-ти век во САД, како и неговото присуство во политиката, се до 21-виот век. Фашизмот Голдберг го определува како се поголема улога и интервенција на државата во општествениот живот, што практично значи голема контрола, регулации, одданочувања, стандардизации, забрани и друг вид на општествен инжинеринг. Го оквалификува како либерален, затоа што не ја следи националистичката и конзервативна реторика и симболика типизна за Европа, туку адаптира добронамерна, отворена и прогресивна, преземена од традицијата на класичниот либерализам.

## **5\. [Том Г. Палмер - Зошто слобода?](http://libertaniabackup.local/wp-content/uploads/2019/03/ZOSTO-SLOBODA-TOM-G.-PALMER.pdf?189db0&189db0)**

[![](images/Zosto-Sloboda_cover-196x300.png)](http://libertaniabackup.local/wp-content/uploads/2019/03/ZOSTO-SLOBODA-TOM-G.-PALMER.pdf?189db0&189db0)

Збирка од есеи кои од различен аспект ја доловуваат суштината на слободата. _Зошто слобода_ може да се поистоветува со слободарски (либертаријански) учебник, за запознавање со идеите, на читатели без претходно искуство во општествените науки. Во книгата се анализирани повеќето аспекти на слободата, како и основните претпоставки - владеење на право, ограничена држава, приватна сопственост и слобода на размена, за обезбедување на истата. Изложени се и моралните и економските оправдувања на слободата, моралните во духот на природно-правната традиција и правото на секој човек на само-поседување, а економските во делот на просперитетот и благосостојбата уживана во послободните општества. Оваа збирка на есеи, уредени од Том Г. Палмер, е преведена од Студенти за слобода - Македонија, кои се дел од светската мрежа на Студенти за слобода, во 2015 година.
