---
title: "Дали идеите го менуваат општеството?"
date: 2021-07-29
categories: 
  - "блог"
  - "tekstovi"
---

Дали идеите го менуваат општеството, и доколку го менуваат, како го менуваат? - претставуваат прашања кои отсекогаш го мачат човештвото, посебно оние кои се занимаваат со општествени односи, поставеност на институции, а дотолку повеќе оние кои се правдољупци со визија за праведно и просперитетно општество. Секако, промената се однесува на општествено-политичката или институционалната поставеност на општеството. 

Во слободарски дискурс и контекст, општествена промена означува промена насочена кон послободно општество, карактеризирано со поголема лична слобода, поголем простор за слободните пазари и минимална, ограничена или доброволна алтернатива на држава.

### **Што е идеологија?**

Прашањето за идеите, и конкретно идеите кои се однесуваат на функционирањето во рамките на општествениот контекст се во доменот на идеологијата, нормално како наука или теорија за идеите. Истата во основа може да се аспектира од две гледишта, имено _статично_ и _динамично_.

Статичното би ги опфаќало самата критика на статус-квото или моменталната состојба, заедно со оправдувањата позади идеата, кои можат да бидат од философско-морална и економско-утилитарна природа. Философско-моралното оправдување на слободата е во склад со со поединецот и неговото право _да биде оставен на мир_ (Laissez-faire), кое извира од природните права на човекот, сфатени во Локовата традиција, и дополнително кое се содржи во принципот на _самопоседување_. Економско-утилитарното оправдување на слободата го аспектира општеството како севкупност од поединци и односи во кои стапуваат, или она што Мисес го нарекува човечки акции, и потенцира дека најголемо добро за најголем број на луѓе би било остварливо во послободно општество, во споредба со помалку слободно.

Динамичната страна на идеологијата, би требало да ја опфати стратегијата за постигнување на целта, односно целта, која произлегува од статичната идеолошка страна, оправдувањата за идеата, или поривот за општествено-политичка промена. 

Статичната страна опфаќа две компоненти. Првата претставува критиката кон сегашната поставеност на општествено-политичките, за која се претпоставува дека е неповолна, и заради која е потребна промената. Оваа компонента е предмет на **_еидологија_**. Во слободарството, како поширока идеологија, оваа компонента ја опфаќа критиката кон постоечката констелација на општествени односи, која произлегува од политичко-институционалната поставеност на истите.

Втората компонента на статичката идеолошка страна е **_идеотелијата_**, која ја опфаќа алтернативната реалност кон која е насочена промената, и која е смислата на самата идеологија. Слободарската идеотелија ја опфаќа визијата за слободно општество, која опфаѓа широка лична слобода, ненасилни меѓучовечки или општествени односи базирани на лична согласност, и секако слободни пазари како механизам за регулирање на односите и минимална или алтернатива на држава, како гарант на слободата.

Динамичката идеолошка страна на идеологијата е **_идееологијата_**, која е претставена од сите стратегии и субјекти носители на посакуваната општествено-политичка промена.

За подетален увид во концептот на идеологија и нејзините манифестации и типологизации прочитај ја _Идеологијата и поединецот_ од Бранислав Саркањац.

### **Дали политичарите ја носат општествената промената?**

Во познатата анегдота, според која Ентони Фишер (кој бил британски ветеран пилот од втората светска војна, и непосредно по истата, ја препознал опасноста од се поголемиот замав на социјализмот, првенствено како идеа кај интелектуалците, а следствено и како пракса кај политичките елити) го запрашал Фридрих Хаек (нобеловец економист и слободар) како да делува по повод _социјалистичката опасност_; и дали за да се бори со истата е потребно да влегува во политика, со што самиот би го дал својот придонес кон послободарски политики (наспроти социјалистичките); Хаек му одговорил: ,,**Не**” и додал: ,,насоката на развој на општеството може да биде предизвикана само со промена на доминантните идеи во истото; прво мора да допреш до интелектуалците, до учителите, писалите, со разумни аргументи; нивното влијание врз општеството ќе биде она што ќе ги натера политичарите да ја променат насоката.”

Од оваа анегдота произлегува и стратегијата (или стратегиите) за слободарска општествена промена, како и нивната природа. Идеите дефинитивно можат да го променат општеството, и тоа во оној момент кога ќе ги инфицираат оние најгласните, кои на крај ќе ги потиснат и политичките елити кон промените. Аналогно, за идеата да се манифестира во општествена реалност, потребна е доверба од поголемиот дел од населението, дотолку повеќе оние најгласните, чиј глас има продира кај јавноста.

### **Која е улогата на** **_интелектуалците_****?**

Според Мареј Ротбард, ,,идеите не делуваат во општествен вакум,” туку истите треба да бидат одржувани во живот преку комуникација, образование и застапување или промоција, односно организирање и градење заедници околу истите. Потребно е организирање за проширување на идеите. Од тука, клучна улога во промената на насока на општествената динамика, кон воспоставување на слободно општество, имаат движењата, организациите, образовните институции, масовните медиуми, влијателните поединци, како и сите видови на неформални образовни и промоторски активности. Во денешно време истите можат да се поистветат со слободарски организации, студентски движења, иницијативи, и други форми на активизам, преку образование, медиуми, мобилизација и слично.

Доколку во едно општество, во најмала рака поголемиот дел од _интелектуалците_, и поголемиот дел од јавноста веруваат и застанат позади праведноста и функционалноста на слободното општество, заедно со постулатите на поединечна слобода и слободни пазари; неминовно е дека и политичарите ќе ги следат таквите тенденции, поаѓајќи од нивниот основен мотив - задржување на власта. Главниот проблем со кој се соочуваат слободарските активисти, односно оние _кои ги држат слободарските идеи во живот_ е токму убедувањето на _интелектуалците_, оние општествено најангажираните и поголемиот дел од јавноста во праведноста и функционалноста на слободарските идеи (принципи и вредности). 

### **Како до општествена промена?**

Во сегашниот контекст, како во нашата земја, а така и пошироко, во Европа и светот, потребно е огранизирање за општествена промена. Организирaњето претставува мноштво од активности кои опфаќаат, пред се образование за идеите и нивната оправданост, застапување на идеите во конкретни случаи во кои се практично нарушени, проширување на идеите кон нови носители и слушатели, и секако градење на човечки заедници околу нив, кои ќе им _дадат живот на истите_.

**Образованието** продразбира проникнување во моралните, економските и други општествени оправдувања позади идеите за поединечна слобода, слободен пазар и слободно-општество, кое предвидува активности како преведување на литература, истражување и пишување за овие идеи, така и предизвикување и унапредување на истите.

**Застапувањето** претставува активност во која субјектот-носител на општествената промена или желбата за општествена промена, застанува позади овие идеи во реални општествени контексти врз кои можат да се применат заклучоците од образовните процеси. Практично, застанување позади секоја јавна политика со која се зацврстува поединечната слобода во општественото милје, како на пример намалување на даноци, намалување на регулации и стандардизации, ограничување на кривични дела, намалување и хуманизирање на кривични санкции, легализирање и декриминализирање на дроги и психотропни супстанции, професии како проституција и ред други јавни политики.

**Проширување на идеите** претставува активност која претпоставува активна промоција на идеите и задојување на нови поединци со истите, преку одржување на идеите живи во општествениот етер. Тука влегуваат градење на кампањи, герила маркетинг, организирање школи и друг вид на образовни активности, соработување со сите кои имаат слух за идеата и сл.

**Градење на заедници** претставува можеби и најтешкиот чин во самото слободарско делување кон општествена промена. Тоа означува, не само стерилна и рационално проучување и согласност на слободарите околу идеите, туку и градење на емотивна врска помеѓу нив и нивно зближување, и секако создавање на атмосфера за нивно дополнително образование, застапување и проширување.

## **Дали идеите го менуваат општеството?**

_Ништо посилно од идеа на која и е дојдено времето_, совршено констатирал Виктор Иго. Секако идеата сама по себе не е семоќна, и за истата да го оствари својот потенцијал треба да биде во дискурсот преку образование, комуникација и врзување околу неа. И можеби на прв поглед, на слободарските идеи не им е дојдено времето и се надвор од прозорецот на јавни политики, но истите треба да се одржуваат во живот, за во време во кое, како што вика Хаек, _политички невозможното премине во политички неопходно_.

Предлог литература за идеите, слободата и општествената промена:

\- Friedrich Hayek - [Intellectuals and Socialism](https://cdn.mises.org/Intellectuals%20and%20Socialism_4.pdf)

\- John Blundell - [Waging the War of Ideas](https://iea.org.uk/wp-content/uploads/2016/07/Blundell-interactive.pdf)

\- Murray N. Rothbard - [Strategies for a Libertarian Victory](https://mises.org/library/strategies-libertarian-victory)

\- Murray N. Rothbard - [Why Be Libertarian?](https://mises.org/library/why-be-libertarian)

\- Murray N. Rothbard - [The Case for Radical Idealism](https://mises.org/library/case-radical-idealism)

\- Murray N. Rothbard - [Concepts of the Role of Intellectuals In Social Change Toward Laissez Faire](https://mises.org/library/concepts-role-intellectuals-social-change-toward-laissez-faire-0) 

\- Murray N. Rothbard - [What Libertarians Should Learn From the Abolitionists](https://mises.org/library/what-libertarians-should-learn-abolitionists)

\- Edward Stringham & Jeffrey Rogers Hummel - [First, Ideological Change; Second, Social Change](https://mises.org/library/first-ideological-change-second-social-change) (2010, mises.org)

\- Бранислав Саркањац - Поединецот и Идеологијата
