---
title: Роналд Коуз и трансакционите трошоци
date: 2021-05-04T00:00:00.000Z
tags:
  - економија
  - класичен-либерализам
  - нова-институционална-економија
  - роналд-коуз
  - трансакциони-трошоци
coverImage: Cash-Coase-scaled.jpg
category: слободари
---

Без оглед што ја доби новеловата награда за економија во 1991-та година, Роналд Коуз е економист чие име и не е многу познато. Можеби тоа се должи на фактот што Коуз зад себе не остави многу научни трудови. А сепак, тој беше првиот кој ни даде одговор на прашањето како всушност фирмите работат, заслужувајќи го местото помеѓу економистите великани.

Пред вметнувањето на трансакционите трошоци, економистите гледаа на функционирањето на фирмата како во црна кутија. Од едната страна ги ставате инпутите за од другата да излезат готовите производи. Ова не им овозможи економистите да дојдат до одговор зошто да се користи еден материјал наспроти друг. Или уште подиректно и поопипливо, зошто (и кога), на пример, да се користат услугите на адвокатска канцеларија наместо да се вработи еден адвокат директно во фирмата? Во 1937-та година Коуз конечно ни го даде одговорот – трансакционите трошоци.

Трансакционите трошоци ги претставуваат сите оние трошоци потребни за да се изврши една трансакција, било да е тоа директна продажба на краен производ или самото вработување на вработените потребни за производството на крајниот производ. Но да се вратиме на гореспоменатиот случај со адвокатот наспроти адвокатската фирма. Цената која се плаќа за било која од двете услуги не е крајната цена која фирмата ќе ја плати. Покрај цената платена за услугата постојат дополнителни трошоци како оние за барање на вистинските кандидати, трошоци поврзани со мерење на услугите кои се добиени за платената цена итн. Па така, без оглед дали фирмата ќе се одлучи да вработи адвокат или да ги користи услугите на адвокатска канцеларија, одлуката зависи од вкупните трошоци, кои пак зависат од трансакционите трошоци, а не од иницијалната цена која се плаќа.

Од друга страна пак, покрај структурата, трансакционите трошоци ја диктираат и големината на фирмата. Растот на една фирма со себе носи и дополнителни трошоци поврзани со администрацијата, секојдневното работење и менаџирање на фирмата и ред други трошоци кои растат побрзо отколку што расте профитот. Оттаму, во обид да ги намалат трошоците, а со тоа и да го максимизираат профитот, честопати фирмите се одлучуваат за купување на компоненти од крајниот производ наместо нивно директно производство. Затоа и не треба да не чуди што во глобализираниот свет тешко е да се дојде до одговорот на тоа од каде доаѓа производот кој го купуваме. Можеби Тојата е Јапонски бренд, а Фолксваген Германски, но кога голем дел од авотмобилот кој го купуваме е составен од делови кои не ги произведува матичната компанија, линиите за потеклото на производот практично и да не постојат.

Најдобар пример за улогата на трансакционите трошоци во 21-от век е раѓањето на гиг-економијата и фирмите како Убер и  ЕрБнб. Пред да постои Убер, моравте да се јавите во такси компанија, плаќавте фиксна цена без оглед дали за услугата ја користите во период во кој таксисите се молат за потрошувачи или гужвата е толку голема да не можете да се разминете на улица. Од друга страна, пред да постои ЕрБнб единствени опции за престојување беа хотели и поевтини хостели, додека соби и куќи остануваа празни. И сето тоа затоа што иако ќе беше поевтино да се возите со нешто што е налик на Убер или да преспиете во нечија празна куќа вие не можевте да го направите тоа затоа што трансакционите трошоци беа преголеми. Па така, доколку успееше да се случи трансакцијата, таа ќе беше поскапа од хотел (или хостел) или такси. Паметните телефони и интернетот, и секако претприемачкиот дух, овозможија трансакционите трошоци да паднат доволно ниско за да изникнат компании како Убер и ЕрБнб.

Секако, сеуште не знаеме кога да произведуваме, а кога да купуваме, ниту пак знаеме за големината на фирмата по која профитот почнува да опаѓа. ‘Зависи’ е одговор кој многумина би ги налутил, но тоа е единствениот точен одговор. Бидејќи светот не е истиот оној од пред една година, а не пак десет и повеќе, се зависи од ситуацијата во која фирмата се наоѓа во моментот кога се прават одлуките. И на тој начин, иако хотелиерите и такси компаниите загубија, општеството доби многу повеќе! 

Можеби навидум ова е очигледно денес, тоа беше непознато се до Коуз. Бизнисите одлучуваат како да дојдат до крајниот производ во однос на трансакционите трошоци. Колку се тие помали, толку е поголемо производство, односно општеството побогато. Оттука и се поставува прашањето што влијае на големината на трансакционите трошоци и како да се дојде до нивно минимализирање?

Кога ја доби нобеловата награда, во духот на Адам Смит, Коуз изјави дека законодавен систем на кој можете да се потпрете и институциите (заштита на сопственички права, политичка стабилност, чесна влада, конкурентни и отворени пазари) се оние кои ги одредуваат трансакционите трошоци. Затоа не треба да не чуди зошто социјалистите од 20-от и 21-от век не успеаваат во обидите преку централно планирање да дојдат до ветената земја на просперитет. Исто така не треба да не чуди што земјите кои се наоѓаат на врвот на индексите за економска слобода на Фрејзер инситутот и Фондацијата Херитиџ бележат побрз еконмски раст од оние кои се наоѓаат на дното, без разлика на БДП по глава на жител, нивото на развиеност на економијата и слично. Затоа треба секоја земја да се стреми да ги сведе трансакционите трошоци до самиот минимум, бидејќи колку се тие повисоки, толку повеќе му пречат на производството, а воедно и на благосостојбата на општеството.
