---
title: Улогата на економскиот раст
date: 2020-03-31T00:00:00.000Z
author: Default Author
category: текстови
---

## Eкономскиот раст, шведскиот пат до просперитет и лекции за Македонија

## **Дел 1: Улогата на економскиот раст**

Економскиот раст е тема за која често се зборува во јавноста, без оглед дали сме во изборно предвечерје или обична вечер. Замислете, кога денес би ви се родило дете и државата во која живее до неговата осумнаесета година претпри годишно ниво на раст од само 1%, дента кога тоа дете ќе стане возрасен граѓанин, ќе ужива безмалку 20% побогат живот. Доколку тој раст е 3%, богатството расте за 70%, а со 5% раст тоа дете би имало за 2.4 пати побогат живот од денот кога се родило. Практично, ова ја претставува улогата која ја игра  еконмскиот раст.

> _Пишувајќи во втората половина на осумнаесетиот век, за достигнувањето на највисокото ниво на благосостојба, за Адам Смит многу малку е потребно ,,мир, ниски даноци, владеење на правото и лесно спроведување на правдата”.Се останато ќе дојде само по себе, со природниот тек на нештата._

Како наука, економијата започнува со Адам Смит и неговата расправа за тоа како нациите доаѓаат до точката на изобилие и богатство. Многу економисти потоа,  се обидуваат да го објаснат начинот и варијаблите кои доведуваат до овој феномен.

Улогата на институциите е повеќе или помалку дел од главната струја во економијата. Зголемување на заштедите и инвестициите се доволно очигледени фактори, но тие не го објаснуваат влијанието на технолошкиот напредок врз долгорочниот раст. Во поново време, човечкиот капитал и улогата на образованието се вметнуваат во моделите, меѓутоа и тие не кажуваат доволно што доведува до иновации и креирање на нови знаења. И покрај се, ние можеме да ги заштедиме и инвестираме сите новосоздадени ресурси, неважно дали е тоа во физички или човечки капитал. Сепак, само по себе, вложувањето не доведува до економски раст (помислете на кризата со студентските долгови во САД и вложувањето во дипломи кои за пазарот се безмалку безвредни). По втората светска војна, акцентот беше ставен на природните ресурси и географската положба. Но, Јапонија, држава која без сопствени метални ресурси ја има една од најголемите компании од автомобилската индустрија  во светот, и Хонг Конг, парче земја, безмалку два пати поголема од Скопје и три ипол пати побројна од Македонија, со непостеички природни ресурси (освен пристаништа), беа доволен доказ за недостатокот на теориите на еконoмскиот раст. Од друга страна, многу нации кои поседуваат огромни количества на минерали и „црно злато” се жртви на „проклетство на природни ресурси”. Во многу случаи, не само што немаа натпросечни стапки на раст, туку честопати и заостануваа зад остатокот од светот кој немаше ,,среќа” да поседува природни ресурси.

> Затоа, Дани Родрик тврди дека институционалните правила, како заштита на сопственичките права и владеењето на правото се многу поважни одредници од географската положба, природните ресурси и трговијата.

Други одредници како судската ефикасност, ниското ниво на корупција, добро организираната јавна бирократија и економските слободи високо корелираат со високите нивоа на раст. Затоа, не треба да не чуди напредокот кој Македонија го постигна во последниве безмалку три децении по осамостојувањето, затоа што ги означи сите квадратчиња за она што не треба да се прави.

Накратко, неодамнешниот пробив во институционална економија убедливо ја демонострира улогата на сопственички права и владеење на правото како главни одредници кои го објаснуваат економскиот раст, и ако сакаме побогата иднина во Македонија, патот треба да го трасираме во таа насока.

Прочитајте ги останатите делови од серијалот „Eкономскиот раст, шведскиот пат до просперитет и лекции за Македонија“:

[Дел 2: Шведскиот Адам Смит – Андерс Чидениус](http://libertaniabackup.local/ekonomski-rast-shvedskiot-pat-do-prosperitet-i-lekcii-za-makedonija-vtor-del/)

[Дел 3: Либералните вредности во пракса](http://libertaniabackup.local/ekonomskiot-rast-svedskiot-pat-do-prosperitet-i-lekcii-za-makedonija-tret-del/)

[Дел 4: Пат до пеколот – Шведска верзија](http://libertaniabackup.local/pat-do-pekolot-shvedska-verzija/)

[Дел 5: Дел 5: Нееднаквост и општествени норми](http://Дел 5: Нееднаквост и општествени норми)
