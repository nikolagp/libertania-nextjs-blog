---
title: Институции на слободното општество
date: 2021-11-03T00:00:00.000Z
tags:
  - богатство
  - ејмон-батлер
  - капитализам
  - правда
  - слобода
  - слободно-општество
  - сопствен-интерес
  - филантропија
author: Default Author
category: преводи
---

## Книга: Основи на слободното општество

## **Општество без држава**

_Слободата и културата_

Во слободно општество луѓето голем дел од својот живот го живеат во целосен недостаток на државата. Ова не е само случај на стариот индиски виц: „Економијата расте секоја ноќ - кога државата спие“. Туку е случај во тоа што државата воопшто нема никаква улога во речиси сите активности кои им се навистина важни на луѓето.

Во слободното општество луѓето не се изолирани поединци. Напротив, тие се општествени битија. Бараат да бидат во друштво со другите, се обидуваат да се вклопат со другите, и соработуваат еден со друг на многу начини. Можат да бидат активни членови на религиски групи. Во клубовите и општествата се дружат и асоцираат со другите кои ги уживаат истите нешта што и тие - дали е тоа пеење, читање, готвење, риболов, играње и гледање на спортови или колекционерство. Се асоцираат и формираат групи со другите како нив, дали се тоа млади, стари, школски другари, родители, или луѓе со слични недостатоци како и тие. Можат да управуваат со мензи или хостели за бездомниците и за луѓето кои имаат такви потреби. Ова е она што се нарекува _граѓанско општество._

Без разлика на слободата на дејствување и движење што луѓето во послободните општества ги уживаат, нивните граѓани најчесто споделуваат и ги почитуваат заедничките вредности, култури и традиции. Слободните поединци, особено младите, можат понекогаш да ги предизвикаат старите начини на живеење - и всушност, ова е механизмот како се откриваат подобри начини на вршење на работите и како се создава прогресот. Но слободата не е непријателка на културата. Дури и имигрантите кои не споделуваат одредена култура, мора барем да ја почитуваат веќе постоечката култура ако сакаат да бидат прифатени во општеството. Тие можеби ќе мораат да го научат јазикот кој се зборува во општеството ако сакаат да се здобијат со работа. На почетокот, дури и да не ги разбираат традициите и моралните принципи на државата во која имигрирале, тоа ќе треба да го направат брзо за да избегнат казна и да просперираат. Не е случај дека тие ќе бидат активно дискриминирани: во слободно општество, луѓето се еднакво третирани. Но никој од домородната популација - или било кој друг - мора да бара да биде дел од друштво со кое не се согласува, или не се согласува со нивниот начин на живот или со оние кои не можат правилно да комуницираат со нив.

Човековите битија посакуваат друштва, и имаат потреба од нив како начин да се обезбедат со можности и да ги унапредат своите сопствени интереси. Така, да се биде странец те става во голема неповолност. Луѓето во слободно општество можат да не ги споделуваат вредностите на другите, но кажано во човекова терминологија - се исплаќа другите да бидат толерирани. Слободата на мислата и говорот, и дејствата што луѓето ги имаат во слободно општество, несомнено даваат почит кон постоечката култура, морал и традиции.

_На кого му е потребна државата?_

Оваа неформална мрежа на заеднички интереси, соработка, обврска, верба и потпирање врз другите, ни го подобрува животот. Но за да функционира не е потребна државата. Ние соработуваме еден со друг и просперираме преку нашето членство во различни групи, без ниту еден авторитет да биде вклучен.

Дури и во полето на правото, што може неповратно да се каже дека е државна функција, ние ги решаваме повеќето од работите помеѓу нас. Договорите во слободно општество не се создадени и наметнати од државата, туку произлегуваат од засегнатите страни, кои ги потцртуваат условите кои се подготвени доброволно да ги прифатат и да се согласат со нив. Оние кои стапуваат во договори често се согласуваат споровите кои може да настанат меѓу нив да ги решаваат преку некоја независна арбитража или институција на помирување, наместо тоа да го прават државните судови, кои можат да бидат многу бавни, скапи и помалку фер, отколку приватните алтернативи.

Ако популацијата е прилично хомогена, тогаш шансите се поголеми да се создадат вакви неформални и кооперативни општествени односи. Ако повеќето луѓе припаѓаат на иста раса или религија, ќе споделат заеднички вредности и ќе најдат за сходно полесно да влезат во договори со поголема доверба. Овој начин на дејствување е отежнат од колонијални режими и поствоени меѓународни конференции кои ги имаат прецртано традиционалните граници и имаат ставено различни етнички групи да живеат заедно. Во последно време, многу држави како Сирија, Либија, Либан или Ирак се распарчени од конфликти, а непостоеле пред еден век; овие држави се креации на политичарите, не на луѓето. Британците имаат направено слични грешки во Африка и во Индискиот потконтинент, ставајќи заедно различни племенски и етнички групи во исти административни колонии.

Не е чудно што денес имаме многу кревки држави, каде владите не можат ниту да ги заштитат животите и имотот на нивните граѓани. Тоа е камено тло каде не може да се гради слободно општество и економија. Воопшто не е лесно повторно да се воспостави кооперативна култура, откако таа ќе биде уништена и каде нема повеќе да постојат заеднички врски на почит врз кои може да се гради соработката. Она на што може да се надеваме е различните групи да можат да создадат механизми кои ќе им овозможат да коегзистираат, дури и ако не соработуваат помеѓу себе како што треба. Но коегзистенцијата и кооперацијата помеѓу различните луѓе секогаш ќе бидат многу полесни ако условите на слободното општество се втемелени, што ќе резултира со заедничко корисна перспектива.

**Зошто државата мора да биде ограничена**

_Што треба државата да прави?_

Многу малку луѓе денес веруваат дека државата треба да го контролира секој аспект на нашите животи. Ние сите веруваме дека улогата на државата треба да биде ограничена на некој начин. Повеќето луѓе прифаќаат дека државата е потребна за да одлучи или да направи нешта кои треба да бидат одлучени колективно, но дека не треба да се меша во нешта што совршено може да ги направиме самите. И повеќето разумни луѓе заклучуваат дека треба да постојат ограничувања на државните лидери за да се спречат да не ги пречекорат нивните овластувања.

Проблемот не е толку големината на државниот апарат, туку што е она што треба да го направи и одлучи, и како одлучува и ги прави тие нешта. Граѓаните на слободните општества природно очекуваат нивните држави да ги заштитат од измами и кражби, бидејќи слободните општества и економиите во слободните општества се засновани врз доверба. Но ние нема да сакаме авторитетите да им дадат на луѓето доживотен затвор затоа што се возеле без да купат автобуска карта, ниту пак сакаме државата да инсталира шпионски камери во домовите на секого, во случај луѓето нелегално да симнуваат музика од пиратските страници на интернет. Државните дејствија мора да бидат пропорционални со проблемите.

Друга причина зошто државата треба да биде ограничена во нејзините дејства е затоа што одлуките донесени од поединците - како на пример, дали сакаат да тргуваат одредено добро - се целосно доброволни. Но одлуките коишто ги донесува државата - како на пример, да ги спречи луѓето да тргуваат одредени добра - бараат употреба на сила за да бидат ефективни. Употребата на сила е зло, дури и ако понекогаш таа е потребна. Кога донесуваме политички одлуки, треба да бараме рамнотежа помеѓу користа што ќе се постигне и злото кое може да се направи од одлуката. Не треба да трчаме по користа без да размислуваме за последиците.

И економскиот и општествениот живот имаат потреба од слобода за да постигнат раст. Тие се развиваат низ постепен процес на мали обиди и грешки. Безбројни иноватори пробуваат разни идеи  - нов производ, на пример, или нов метод на учење. Идеите што не работат се брзо напуштени, но оние што го подобруваат животот се копирани и раширени од другите. Но државната контрола на економските и општествените институции, не им дозволува на иноваторите никаква флексибилност: константниот, но постепен процес на обиди и грешки е забавен.

Понатаму, кога државата се меша, тоа секогаш го прави на големо. Донесува одлуки за целата популација за прашања како што се на пример, кои производи смеат да бидат произведени или кои методи на учење мора да бидат усвоени. Неизбежно, ова ги забавува иновациите, како и прогресот. И кога државите прават грешки - што е неизбежно да се случат - тие се огромни, катастрофални грешки.

_Зошто државата е воопшто потребна?_

Сѐ уште постојат добри причини да оставиме државата да прави одредени нешта. Ние може да имаме потреба од авторитет за да може да одлучи и спроведе некои основни правила за тоа како да се однесуваме - да одлучи на која страна од патот треба да возиме, на пример, или да се осигура дека ќе ги почитуваме договорите.

Дополнително, може да постојат некои проекти кои е потребно да се направат затоа што се во сечиј интерес, но кои е тешко да се верува дека можат да бидат направени (или направени добро) од било кој поединец. Овие се т.н. _јавни добра._ Одбраната и полицијата се дел од примерите за јавни добра: додека секој има корист од подобрена безбедност, зошто било кој би волонтирал да служи во војска? Друг пример е загадувањето на воздухот што е застапен во многу градови во државите во развој. Користењето на бесчадни горива за греење, ставање на каталитички конвертери на автомобилите, и инсталирање на филтери за отпад на оџаците на фабриките може да помогнат во отстранување на проблемот и правење на животот подобар за сите. Но луѓето нема да волонтираат да ги прават тие работи, кога знаат дека секој друг може едноставно „бесплатно да се вози“ на нивната жртва, и другите да уживаат подобар воздух на нивен трошок. Затоа за овие проблеми треба да одлучиме политички, и да ги примораме сите да го намалат загадувањето, или да ги даночиме сите за да платиме за полицијата и безбедноста. Во таква ситуација постигнуваме нешта што произведуваат широко распространети користи, кои пазарот не може да ги постигне.

Некои застапувачи на слободата - нив можеме да ги наречеме _либертаријанци_ - би аргументирале дека државата воопшто не е потребна. Тие велат дека слободните општества се екстремно добри во изнаоѓањето начини да соработуваат за да обезбедат користи за сите, како на пример, преку филантропијата, или преку изнаоѓање паметни решенија за проблемот на слободното возење, ограничувајќи ги користите кон луѓето кои плаќаат. Тие не се ниту убедени дека ни треба државата за да спроведе договори или за да ги заштити нашите животи од напад и нашите имоти од кражби, мислејќи дека поединците и групите можат да ги направат сите овие нешта сами.

Други застапувачи на слободното општество - _класичните либерали_ - аргументираат дека барем некои донесувања на политички одлуки и барем некаква државна моќ е потребна за да нѐ заштити, за да ги спроведе договорите и за да обезбеди јавни добра - за нив државата треба да биде ограничена само на овие функции. Меѓутоа, либертаријанците, сѐ уште се плашат дека ако ѝ дадеш на државата прст ќе ти ја земе цела рака: скоро сите држави во светот денес имаат изнајдено улоги за себеси - на јавен трошок - што одат многу подалеку од овие основни функции.

_Разни гледишта за личната и економската слобода_

Да се одлучи до каде треба да се прошири улогата на државата не е едноставно прашање на „левицата“ против „десницата“. Луѓето не се согласуваат не само околу тоа дали одлуките треба да бидат донесени од _поединците_ или _колективно,_ туку исто така дали треба да важат и во нашите лични и економски аспекти.

| **Прашање: Дали државата несомнено мора да обезбеди јавни добра како што е одбраната?**   Не. Несомнено постојат одредени нешта што мора да бидат одлучени колективно, како на пример, дали да се оди во војна, но има многу малку нешта што не можат да бидат обезбедени приватно. Многу држави барем дел од нивните одбранбени функции ги доверуваат на приватни компании, кои ги прават возилата, бродовите, авионите и друга опрема, ги создаваат и одржуваат бараките, и ги обезбедуваат со храна и логистика. Не беше така одамна кога мислевме дека само државата може да ја носи поштата, да управува со телефонскиот систем, да управува со железниците, да обезбеди вода, гас и електрична енергија, да гради патишта, болници и затвори, или дури и да произведува челик и да прави автомобили. Денес приватните фирми ги прават сите овие работи. И, бидејќи се соочуваат со конкуренција, квалитетот што мора да го произведат е поголем. |
| --- |

Може да поистоветиме четири различни гледишта.

- Првата група на гледишта може да ја наречеме _индивидуалистичка._ Тие сметаат дека поединците треба да бидат слободни да ги донесуваат нивните одлуки самостојно, како во личниот така и во економскиот живот.
- Дијаметрално спротивни се _авторитарците,_ кои се залагаат за колективна контрола и врз личното и врз економското однесување.
- Третата група се оние кои се залагаат за индивидуална слобода во _економските_ одлуки, но за колективен авторитет врз личниот избор на луѓето. Можат да се наречат _конзервативци_ (иако овој термин има различно значење во различни култури). Овој микс на економски слободи, но општествена контрола е заедничка особина на многу азиски држави.
- Последната група се оние кои сакаат колективна контрола над _економскиот_ живот, но кои ќе ги остават индивидуалците да постапуваат со нивниот _личен_ живот онака како што сакаат.

Особено е тешко да се најде добро име за последната група. Во Соединетите Американски Држави, би се нарекле _либерали_, но ова е многу лажливо користење на тој збор. Во повеќето други земји, _либерал_ значи _класичен либерал_ - тоа е идејата дека е потребна некаква рамка на државното владеење, но дека повеќето од економските и личните одлуки треба да бидат оставени на поединците. Во ефект, терминот е украден од американските политичари и интелектуалци кои веруваат во лична слободата, но кои исто така веруваат дека државата треба да има поголема контрола врз економскиот живот.

Сите овие описи кои се опишуваат со еден збор, се всушност, неегзактен начин да се опише она што во реалноста е спектар на гледишта за економските и општествените проблеми. Постојат широко распространети гледишта внатре во секоја група. (_Индивидуалистите_, на пример, одат од _либертаријанците_, кои се залагаат за целосна слобода, до _класичните либерали,_ кои се залагаат за ограничена улога на државата. Додека пак, _авторитарците_, одат од _тоталитарци_ кои се залагаат за целосна контрола, до _етатисти_ кои се залагаат за ограничена улога на приватното донесување одлуки.)

Како и да е, корисно е да се биде свесен дека политичките гледишта не можат адекватно да бидат опишани низ едноставниот „лев-десен“ спектар, кои ги става луѓето заедно во некој спектар иако имаат различни гледишта за општеството. Покорисно е да се мисли низ призмата на тоа колку слобода луѓето мислат дека треба да има низ двете делови на животот, _економскиот_ и _личниот_.

_Зошто поединечен избор?_

Постојат силни причини зошто треба да се преферира слободата и во економскиот и во личниот живот. За почеток, луѓето ги разбираат нивните потреби многу подобро отколку што далечните држави можат било кога. Ги чувствуваат своите очекувања, стравови, соништа, желби, потреби, барања и амбиции. Посвесни се за нивните околности и оние на нивните пријатели, семејство и заедници кои ги негуваат и бараат помош од нив. Ги знаат многу подобро можностите што им се отворени, како и проблемите со кои можат да се соочат заради различните дејства кои ги преземаат. Оттука, тие без сомнеж се во најдобра позиција да донесуваат одлуки за нивните сопствени животи и иднина.

Исто така, тука постои и моралниот поглед дека луѓето чии одлуки се донесени од страна на други, ги прави да не бидат луѓе, туку само робови. И имајќи недостаток на лична одговорност за она што се случува, тие никогаш не учат од своите успеси и грешки. Можат да ги чувствуваат злата од лошите политики донесени од авторитетите, но можат да направат многу малку за да спречат повторно да се случи истото, и така не гледаат причина ниту да се обидат. Но поединците кои уживаат користи од нивните успеси, и кои ги чувствуваат на своја кожа трошоците од нивните грешки, се силно мотивирани да го повторат она што работи, а да го избегнат она што не работи.

_Различноста го унапредува прогресот_

Постои и предноста на различностите. Луѓето коишто се слободни да донесуваат сопствени одлуки ќе дејствуваат на различни начини. Можат да ги изберат дејствата што мислат дека се добри во нивните околности. Можат да испробуваат различни начини на живот - „експерименти во живеењето“ - како што англискиот филозоф Џон Стјуарт Мил ќе каже во 1859 година во неговиот есеј „За слободата“. Некои од овие работи можат да бидат успешни, други не. Но сите можеме да учиме од нив, и да го унапредиме сопствениот прогрес, правејќи повеќе од она што работи и помалку од она што не работи.

Во авторитарно општество, споредбено, има само еден начин да се прават нештата, бидејќи одлуките се донесени колективно. Било која грешка е катастрофална за секого. Дури и официјалниот пристап да успее, нас не ни е дозволено да испробуваме работи што можеби можат да работат уште подобро. Донесувањето одлуки ќе биде побавно и побирократско. Нашиот напредок во таков свет ќе биде бавен и често болен.

Во слободна економија, произведувачите постојано добиваат повратна спрега од нивните муштерии. Секој момент од секој ден, луѓето ги избираат производите што ги преферираат. Постојано прават споредби помеѓу цената, издржливоста, големината, обликот, бојата и многу други квалитетите за секој производ кои го купуваат. Тие различни преференции веднаш се искомуницирани до произведувачите, кои гледаат што се продава, а што не. Произведувачите се внимателни дека нивните конкуренти го прават истото, снабдувачите ќе бидат брзи да произведат што е можно повеќе од она што нивните муштерии го сакаат, и помалку од она што не го сакаат. Исто така ќе бидат стимулирани да експериментираат воведувајќи нови и различни производи кои се надеваат дека нивните муштерии ќе ги сакаат уште повеќе.

Споредете го тоа, уште еднаш, со економија каде авторитетите одлучуваат што да се произведе. Не е важно дали ја контролираат целата економија, или само делови од неа, како што обично е случај: процесот на донесување одлуки за што да се произведе и на кој начин, ќе биде сѐ уште бавен и невешт бизнис. Во најдобар случај, луѓето можат да го искажат нивниот избор на секои неколку години, на избори. Но тие нема да гласаат за поединечни производи и квалитети: ако воопшто се здобијат со вистински избор, ќе гласаат за цел пакет на политики што може да содржи сѐ, од одбрана, школство и здравство, па сѐ до иригација, агрикултура и рурален транспорт. Авторитетите не поседуваат константна, мотивирачка повратна спрега што муштериите ја имаат кон нивните снабдувачи во пазарна економија. Постои многу мал притисок кон авторитетите да иновираат, и муштериите не го добиваат она што го сакаат.

_Депресивните ефекти на интервенцијата_

Денес постојат малку држави каде државата управува, т.е. се обидува да управува со целосното производство на нацијата. Многу почесто е државите да контролираат специфични сектори - особено оние кои се сметаат за нужни, како здравството, образованието, агрикултурата или полициското работење - или се обидуваат да го контролираат текот на производството преку субвенции, ценовни ограничувања и регулации на бизнисите.

Дури и кога државата се обидува да управува со неколку сектори, проблемите на бавните и невешти донесувања одлуки остануваат, особено онаму каде што овие сектори се тие што се од критична важност. Државата може да управува само со производството на храна, на пример: но ако не успее да произведе доволни количини на храна што на луѓето им е потребна, резултатот може да биде широко распространета глад.

Слично, државните напори да го контролираат текот на производството воопштено, го создава истото несовпаѓање помеѓу понудата и побарувачката. На пример, политичарите може да се обидат да ги држат цените на некои добра или услуги - храната да речеме, или здравството, или каматните стапки - ставајќи ценовни ограничувања врз нив. Но производителите тогаш заработуваат помалку од снабдувањето на тие услуги. Со цената што ја добиваат немаат есап зашто потрошиле повеќе при производство. Па заради тоа произведуваат помалку, или целосно го напуштаат секторот.

Резултатот од ова се кусоците кои настануваат. При вештачко ниски цени воведени со закон, производителите ќе го снабдуваат пазарот со помалку производи од претходно, но муштериите ќе сакаат да купат повеќе. Храната официјално може да биде евтина, но да ја нема на рафтовите; каматните стапки може да бидат ниски, но банките да не нудат кредити; здравството може да биде бесплатно, но да треба да чекаш со часови во редови за да добиеш услуга.

Слични проблеми постојат кога државите се обидуваат да го сменат текот на производството субвенционирајќи го производството на одредени добра и услуги. Европската унија, на пример, долго време го субвенционира и штити нејзиниот земјоделски сектор, но она што се случува во реалноста е само заштита на неефикасните европски фармери против меѓународната конкуренција (како и за да купи гласови од оваа политичко важна група). Субвенциите поттикнуваат масовно хиперпроизводство - „планини“ од несакан путер и „реки“ од непродадено вино.

Но постојат и други последици кои се помалку видливи од претходните. Оние што добиваат најмногу од европските земјоделски субвенции се најголемите земјопоседници, а не сиромашните фармери. А корупцијата цвета затоа што фармерите бараат да добијат субвенции за храна која никогаш не ја произвеле. Постојат безбројни слични приказни низ светот, а и низ историјата: во 1776 во неговата книга _Богатството на народите_, шкотскиот филозоф Адам Смит се жалел од екипирани чамци со харинга за да ги максимизираат субвенциите наместо нивниот улов.

Субвенционирањето на било кое производство привлекува ресурси кон тој сектор, а надвор од други сектори, каде времето, трудот и капиталот можат да се употребат на подобар начин. На пример, многу држави моментално ги субвенционираат скапите ветерници како и соларната енергија, земајќи пари од поединците и бизнисите кои можат да најдат поефективни начини на инвестирање. Тоа одвлекува од економскиот раст што пак го намалува долгорочниот просперитет на јавноста.

_Одлуките на малкумината_

Уште една причина да се преферира донесувањето одлуки од страна на поединците наместо на авторитетите е затоа што изборот се прави од мнозинството наместо од неколку моќници. Неизбежно, авторитети што донесуваат одлуки за сите мора да имаат моќ да ги стават своите одлуки во пракса. Но авторитетите се исто така човекови битија; и премногу е да се очекува од нив да се спротивстават на искушението да ја искористат нивната моќ за да ги промовираат сопствените интереси и интересите на нивните семејства или пријатели или на соседството или на некој клан или на политичка партија. Тендерите и монополите се даваат на нивните соработници. Непропорционален дел од јавните трошења одат кон областите политичарите. Работните места во државата, полицијата и судството одат кон фаворизираните, наместо да бидат зададени врз основа на заслуга.

Што помалку се одлучува на политичко ниво, а што повеќе од поединците, помалку има шанса за ваков вид на корупција. Владите можат да бидат фокусирани на нивната основа улога - минимизирањето на принудата - наместо да профитираат од неа.

Понекогаш профитирањето е премногу суптилно за да се види. „Не постои уметност што државите за брзо ја учат едни од други“ -  напишал таткото на модерната економија Адам Смит, - „отколку испразнувањето на парите од џебовите на луѓето.“ Преку задолжувањето, на пример, државите можат да трошат на проекти што ќе им донесат победа на избори и на тој начин да ги збогатат нивните поддржувачи, префрлувајќи ги трошоците на другите. Тие можат дури и да го префрлат долгот и кон следните генерации. Ако нивниот долг стане застрашувачки, можат едноставно да печатат пари и да ги отплатат нивните кредитори во девалвирана валута. Но таквата кражба, отворена или скриена, ги обесхрабрува луѓето да градат богатство. Станува сѐ потешко да започнат свои бизниси и да градат продуктивен капитал, и како резултат на тоа, цело општество е во понеповолна позиција од претходно.

Во вистинско слободно општество на државата нема да ѝ биде дозволено да се задолжува освен во екстремни ситуации, и дури и тоа би било ограничено. Ниту би имала монопол врз валутата, а ниту пак можност да печати повеќе кога ѝ се потребни пари. Даноците во слободно општество би биле ниски и сите подеднакво би биле оданочени врз основа на широка база - не врз политичките опоненти или малцинствата како „богатите“. Даноците би биле едноставни, транспарентни, лесни за плаќање и предвидливи. Не би биле „орани“ од јавните или приватните агенции што имаат интерес да го зголемат нивото на даноци што можат да го изнудат од даночните обврзници.

_Патерналистичкиот аргумент_

Често гледиште помеѓу владејачките елити е тоа дека тие треба да ги донесуваат сите одлуки, бидејќи јавноста, како децата, е неспособна да донесува одлуки за себе. Ова е самото по себе е контрадикторно: го деградира народот“ од каде моќта наводно треба да извира. Нелогично е да се сугерира дека луѓето имаат доволна колективна мудрост да ја изберат вистинската влада, но дека немаат доволна поединечна мудрост да управуваат сами со нивните животи.

Секако дека постојат случаи каде целото општество би имало корист ако луѓето се однесуваат барем малку подобро. Но повеќето од нив се морални проблеми каде што не е работа на правото да ги спроведува истите. И додека ние може да ги тераме луѓето да прават морални работи што ќе им помогнат на другите, државата во слободно општество не може со сила да го наметне тоа. Нејзината функција е да спречи луѓето да си наштетуваат еден на друг, а не со сила да ги принудува да прават нешта корисни за другите. Постои аргументот на „јавни добра“ за да се натераат луѓето да придонесат кон некакви заеднички проекти како безбедноста, но такви случаи се многу ретки.

Вистина е дека луѓето покажуваат апатија кон проблеми како што е, на пример, како државните услуги треба да бидат испорачани, што е изненадувачки. Но тоа е затоа што знаат дека бунтот е беспотребно трошење на време, бидејќи ништо нема да се смени. Ако било што навистина се подобруваше како резултат на бунтот на луѓето, повеќе луѓе ќе го правеа тоа.

| **Прашање: Дали несомнено сите ние имаме одговорности кон државата?** Не. Во слободно општество, државата има одговорности кон нас. Во многу места каде владите биле етаблирани, останувале на власт само преку примена на сила. Ова не е легитимна форма на држава. Државата во слободно општество е онаа која е формирана од луѓето како агенција која треба да одлучи или да ги прави оние неколку нешта што мораат да бидат одлучени колективно (како безбедноста) или делумно (како правосудството). Таа постои за да им служи на граѓаните - а не обратно. |
| --- |

**Начини како да се ограничи државата**

_Демократија_

Во ретки случаи каде колективните одлуки се неизбежни, слободното општество би ја консултирало целата популација, бидејќи популацијата е засегната од исходот. Со други зборови, постои некаков вид на демократија.

Не мора да е случај целата популација да донесува секакви одлуки - таквиот начин на одлучување би бил тежок и би се трошело премногу време. Во нормална ситуација, целата популација избира пратеници кои одлучуваат во нивно име. Овие пратеници не се едноставни делегати, од кои се очекува ропски да ги одразуваат гледиштата на граѓаните што ги гласале; тие донесуваат сопствени расудувања во своето работење.

Демократијата не е исто што и популизмот. Мнозинството од јавноста може да верува дека религиозните или етничките малцинства треба да бидат однесени на кланица, но државата во слободно општество не може да го направи тоа. Таа постои за да спречи штета врз другите, а не да ја поттикнува. Стар виц ја опишува демократијата како два волка и една овца, кои се караат што ќе јадат за вечера. Но во слободно општество постојат ограничувања на моќта на мнозинството за да се заштити малцинството.

_Најголемиот проблем не е како да се избере владата, туку како да се ограничи_. Најпосле и тие се луѓе: моќта што ја поседуваат може да ги корумпира. Ако слободата треба да биде зачувана, тогаш мора да постои механизам за да се отстранат владетелите. Изборите во слободно општество не се само за избирање на владетели, туку и за нивно отстранување од власт.

Некои авторитарци аргументираат дека изборите само создаваат нестабилност, бидејќи различни влади, можеби со целосно различни политики, се изгласани да бидат на власт, а потоа се изгласани да не бидат власт. Но бидејќи, во слободно општество моќта на државата е ограничена, можноста за нестабилност е значително намалена. Ако граѓаните ја гледаат државата како легитимна, тогаш шансите од нестабилност се помали, не поголеми, во споредба со тоа ако не ја гледаат како легитимна. Преку примена на сила, нелегитимната влада може да опстане на власт долго време; но единствените реални алтернативи се периодични мирни избори или крвави револуции. Во слободните општества изборите се преферирани затоа што ја намалуваат принудата и насилството, и дозволуваат менувањето на власта и прогресот да се случат побрзо.

Одредени услови се потребни за изборите да бидат прифатени како легитимни. Мора да има, на пример, реален избор помеѓу партиите. Не може да зборуваме за слободни избори ако постои еден кандидат за којшто може да се гласа: во слободно општество секогаш ќе има различни гледишта. Тоа од друга страна значи дека различните кандидати мора да можат да ги изјаснат и јавно да ги објават нивните гледишта, и да се слободни да ги критикуваат другите кандидати и партии. Луѓето мора да бидат во можност да гласаат за кандидат кој го преферираат без да чувствуваат страв од одмазда од другите - така гласачките ливчиња мора да бидат тајни. Одредени држави ставаат ограничувања на трошењата во изборните кампањи за да се осигураат дека богатите кандидати или партии нема да се стекнат со предност. Многу држави воведуваат ограничен мандат помеѓу изборите, наместо да остават власта сама да одлучува кога изборите ќе се одржуваат.

_Јавно донесување одлуки_

Владите во неслободните земји доаѓаат на власт преку примена на сила. Некои и остануваат на власт преку примена на сила, иако многу од нив имаат пронајдено начини како да изгледаат легитимни пред очите на луѓето - на пример, преку поставување себеси како единствени чувари на религиозното или културното богатство. Споредбено со тоа, во слободно општество, државите постојат само за одредени причини и во согласност со јавноста.

И покрај тоа, државите често одат понатаму од нивниот мандат на заштита од правење штета на другите и колективно донесување на она што не може да се донесе поединечно. На пример, често ја монополизираат испораката на јавни добра. Додека одлуките за тоа кои јавни добра државата треба да ги обезбедува се колективни, тие можат да бидат обезбедени целосно или делумно од приватни фирми. Добротворните цели, на пример, можат да обезбедат грижа за сиромашните и болните. А кога се работи за спречување штета на другите - како на пример, ефектите од загадувањето - степенот на штета што се прави може да биде тешко да се измери, и државната интервенција може и да не биде оправдана.

Ако некои одлуки мора да бидат донесени колективно, тогаш според кои правила таквите одлуки треба да бидат донесени? Идеално би било ако има едногласност: секој е дел од донесувањето одлуки, и ниту едно дејство не се презема сѐ додека нема согласност од сите. Бидејќи тешко е да се очекува луѓето да гласаат за колективни дејства што мислат дека ќе им направат штета, постои мала шанса на било кој поединец или група да им биде наштетено од колективната одлука.

Но тешко е да се постигне едногласност. За почеток, многу време би се потрошило ако секој човек издвојува време за да го проучува секој предлог и да гласа за него. Тоа е една од причината зошто се избираат пратеници. Да се постигне било каков договор би било многу тешко, бидејќи само еден човек би можел да стави вето. Оттука, колективните одлуки - дали донесени преку парламентарни избори, референдум или во парламентот - општо се донесувани од мнозинството. Може да биде просто мнозинство (50 проценти +1) или квалификувано мнозинство (дво-третинско). Тоа ги намалува потешкотиите во носењето одлуки, додека во исто време обезбедува дека одлуките во поголемиот дел ќе бидат носени од граѓаните, наместо од неколкуте елити.

_Сопствениот интерес на гласачите_

Постои приказна за еден римски император кој, прашан да ги оцени финалистите на еден натпревар за пејачи, го слушнал само еден од кандидатите, но наградата ја доверил на друг, врз основа на мислењето дека вториот не можел да биде полош од првиот. Денес, луѓето настојуваат да мислат дека секогаш кога ние не сме задоволни со она што слободното општество и слободната економија го нуди, решението за да се подобрат состојбите е во државните дејства. Ако пазарот не успее да нѐ обезбеди со јавни добра како одбраната или благосостојбата, на пример, тогаш со тие јавни добра мора да нѐ снабди државата. Или за една фабрика да не го загадува воздухот потребна е државна интервенција. Меѓутоа, работите и не мораат да бидат такви.

Пазарот навистина може да биде неуспешен да ги снабди сите наши потреби во одредени случаи. Но кога зборуваме за „пазарен неуспех“, мора да запомнеме дека постои и _државен неуспех_ исто така. Дури и во релативно слободни општества, државите не се објективни, одмерени, безмилосни, јавно вдуховени сили. Сопствениот интерес хара низ државата, од горе па надолу.

Луѓето ги замислуваат изборите како начин да се поистовети јавниот интерес и истиот да се стави во пракса. Но во слободно општество постојат различни интереси - и тие интереси се судруваат меѓу себе. Гласачите кои сакаат помали даноци се спротивставени со оние кои сакаат поголеми јавни трошења. Оние кои би имале корист од изградба на нов автопат се спротивставуваат со оние чии домови би биле уништени за да се изгради автопатот. Изборите не го установуваат „јавниот“ интерес. Туку, едноставно ги балансираат различните конкурентни интереси. Колективните одлуки секогаш се донесуваат според оваа основа на конфликт на интереси.

_Сопствениот интерес на политичарите_

Како што гласачите имаат сопствени интереси, така имаат и политичарите. Многумина ја гледаат власта како начин да се збогатат или да ги победат нивните непријатели. Ќе се мислат себеси дека се слабаци ако не ја експлоатираат власта на овој начин. Дури и во послободните општества, корупцијата може да биде проблем.

Дури и политичарите навистина да сакаат да ѝ служат на јавноста, мора прво да се дограбат до власта. Мора да соберат доволно гласови за да бидат изгласани. Но ова не значи дека тие ќе го одразуваат широкото јавно мислење. Можат да освојат повеќе гласови ако се додворуваат на мали, нерепрезентативни малцинства.

Мали групи со силен интерес го доминираат политичкиот процес затоа што имаат специфично нешто да добијат преку изгласување на поволни политики - како на пример, субвенции за нивната сопствена индустрија. Бидејќи се мали и високо мотивирани, лесно можат да се организираат, и полесно да се впуштат во кампања и лобирање. Но пошироките општествени групи, како потрошувачите или даночните обврзници, кои имаат помалку специфични гледишта, потешко се организираат. Оттука, и помалку се мотивирани, бидејќи трошоците од таквите политики како субвенции на индустријата се скромно поделени помеѓу сите нив.

_Коалиции и фаворизирања_

Кога интересните групи формираат пактови со другите за да ја зголемат нивната гласачка моќ, доминантноста на малцинските гледиштa се зголемува. Коалиција од неколку групи кои се закануваат да опустошат некој кандидат, има поголема моќ над било кој друг кандидат којшто настапува сам.

Слично додворување кон посебните интереси се случува и во законодавната власт. Политичарите кои очајно сакаат трошења на јавни проекти во нивниот дистрикт, можеби би ги тргувале гласовите со други кои исто така очајно сакаат други проекти во нивните дистрикти. Но исходот од „ти гласај за мене, јас за тебе“ - познато како _фаворизирање_ \- е тоа што таквите предлози успеваат и државниот апарат се зголемува, иако никој не сака да се случи такво нешто.

И кога овие закони ќе стапат на сила, сѐ поголем сопствен интерес доаѓа во предвид. Луѓето кои се делегирани да менаџираат со тие проекти исто така имаат сопствени интереси. Нивниот статус и плата, барем во дел, зависи од постоењето широк кадар, процес познат како _градење империја._ И повторно тие ќе се здобијат со понатамошно лобирање од мали интересни групи, отколку од општата јавност, па така може уште повеќе да попуштат кон посебните интереси, па дури и да примаат мито од нив.

**Поставување на правилата**

Да резимираме, во изборот на влади, донесувањето закони и спроведувањето на закони, малцинствата со сконцентрирани интереси вредат многу повеќе, отколку мнозинството со распрскани гледишта. Одлуките кои се политички донесени не успеваат да ги одразат широките гледишта на јавноста. Владиниот сектор има внатрешна склоност да расте над она што луѓето сакаат, над она што има смисла, и над она што е потребно за да се одржи слободното општество - до точката, всушност, во која слободата се разорува.

Послободните општества усвојуваат различни правила да се обидат да ги ограничат овие проблеми. Изборите се витален дел од ова. Но тие се и слаба задршка за политичарите и функционерите. Доаѓаат ретко, и се доминирани од големите партии, правејќи ги промените бавни. Затоа посилни задршки се потребни.

_Конститутивни договори_

Традиционален начин да се ограничат политичките процеси е преку усвојување на устав којшто е донесен во согласност со сите, или барем со согласност од значајно малцинство, кое ги поставува правилата на носење политички одлуки и начинот како изборот на власт треба да се прави. Ако секој се согласи со правилата, станува невозможно за владата да воведе правила насочени кон нејзина корист - на пример, забранувањето на опозициските кандидати или воведување непропорционални даноци на опозициските гласачи.

Политичкиот процес дополнително може да биде ограничен преку _поделбата на власта_. Наместо еден човек или едно државно тело да има моќ да донесува и спроведува закони, идејата е да се поделат различните власти помеѓу различни институции, а секоја од нив да може да блокира, изменува или ограничува што може другите да направат. Поради таа причина уште се нарекува систем на _кочници и рамнотежа_.

Ако државно тело, како политбиро или законодавен совет ја има сета моќ, политичкото мнозинство и поделените интересни групи неминовно ќе се обидат да ги присвојат за нивната лична корист. Но ако уставот ја дели моќта помеѓу две различни власти, ја прави моќта потешко да биде присвоена од интересните групи. Ако различните власти се избираат на различни начини, ќе стане уште потешко интересните групи да можат да ги доминираат двете. Ако било која власт може да блокира или изменува одлуки донесени од другата власт, го прави фаворизирањето, и експлоатацијата на малцинствата уште потешко.

Како контрола на овој систем на кочници и рамнотежа, многу устави во послободните општества предвидуваат да постои претседател кој ќе биде застапник на целата популација, кој (надежно) може да застане над политичките несогласувања и да стави вето на закони кои ги повредуваат малцинствата.

Дополнителна кочница против експлоатацијата е _независното судство_. Ова е неопходно за слободното општество. Судиите не смеат да бидат припадници на политичка партија, и мора да бидат во можност да поништат неуставни закони и експлоатација на малцинства - и да го прават тоа без страв од одмазда од политичарите.

Уставите понекогаш ставаат и други ограничувања на дејствата на државата, како на пример, _врамнотежени буџети_ - инсистирајќи дека буџетот мора да биде врамнотежен во некој фиксен период (да речеме, три до пет години), и ставаат буџетски ограничувања колку максимално може државата да се задолжи во текот на годината и колкав може да биде јавниот долг. Некои устави дури и ја ограничуваат пропорцијата на националниот доход што државите смеат да го потрошат, сѐ со цел да се ограничи тенденцијата на државата да расте. Дополнително може да постојат и ограничувачки мандати, така што политичарите да не можат да останат на власт со години, и _ограничени клаузули_ за да ги спречат на државните институции да ја надживеат својата корисност.

_Квалификувани мнозинства_

Дополнителен начин да се заштитат малцинствата е гласање преку _квалификувано мнозинство._ Слободата би била многу небезбедна, на пример, ако владејачките авторитети би биле во можност да ги променат уставните правила со просто мнозинство во парламентот. Така, слободното општество поставува високи граници - како на пример, две третини од гласовите да бидат потребни во два законодавни дома, плус истите високи критериуми да важат во сенародното гласање или во поединечни региони или држави.

Во ситуации кога е лесно да се експлоатираат малцинствата на начин којшто значително ги повредува, одлуките мора да бидат носени со многу големо мнозинство. На пример, лесно е да се утврдат даноци што можат да воведат многу голем товар кон одредени групи. Оттука, некои застапници на слободното општество настојуваат дека даночните правила - не стапката на данок, туку кој го плаќа данокот - мора да бидат одлучени едногласно, за малцинствата да бидат заштитени, дури и ако мнозинството повасува.

_Заробената јавност_

Во пазарна економија, слободен си да го преместиш својот бизнис ако чувствуваш дека трговецот те изневерува или ако ти дава мала вредност за парите. Но ако твојата држава те изневерува или те експлоатира, тогаш нема каде да одиш. Можеби можеш да ја напуштиш државата - но имајќи ги предвид јазикот и другите бариери, ова не е опција за повеќето луѓе. Ова е рецепт за присила - што ги прави уште поважни механизмите кои имаат за цел внимателно да ја ограничат и прецизно да ги нагласат улогите и дејствата на државите во целост, за да се зачува и прошири слободата на популацијата.
