---
title: "Мареј H. Ротбард: Господин слободар - Венди Мекелрој"
date: 2022-03-02
categories: 
  - "блог"
  - "prevodi"
tags: 
  - "анархизам"
  - "анархо-капитализам"
  - "безвластие"
  - "бездржавие"
  - "држава"
  - "мареј"
  - "општество"
  - "радикал"
  - "ротбард"
  - "слобода"
---

Текстот е превод на:

Wendy McElroy - [Murray N. Rothbard: Mr. Libertarian](https://www.rothbard.it/su-rothbard/mcelroy-rothbard-mr-libertarian.pdf),

Vendi MekElroj - [Marej N. Rotbard: G-din Libertarijanac](http://katalaksija.com/2006/03/08/marej-n-rotbard-g-din-libertarijanac/)

Maреј Н. Ротбард (1926-1995) - најголемиот теоретичар на либертаријанизмот на 20-тиот век - на следниот начин го формулира клучното политичко прашање со кое човештвото се соочува: „Моето гледање на историјата на човекот… на централно место ја поставува големата борба која отсекогаш се одвива помеѓу слободата и силата.“ \[1\] Слобода против сила. Во својата најочигледна форма, борбата се манифестира како војна помеѓу мирниот и продуктивен поединец, од една страна, и насилната држава која ги узурпира неговите производи, од друга страна. Тензијата помеѓу слободата и власта не е нова тема за политичко коментирање. Сепак, Ротбард успева да направи ново се што интелектуално ќе допре. 

Ротбард беше градител на систем. Незадоволен од претходните обиди за создавање на „философија на слободата“, Ротбард се трудеше да создаде мултидисциплинарен мисловен систем, чија мисла водилка беше борбата помеѓу слободата и силата. Тоа го објасни на следниот начин: „Фрагменти од слободарски учења се навистина насекаде околу нас… Но само либертаријанизмот ги обединува овие фрагменти во моќен, логичен и конзистентен систем.“ \[2\] Веруваше дека ако не постои таков систематски поглед на светот, слободата не би можела да победи.

За време на 45 години академски живот и активизам, Ротбард напиша повеќе од 25 книги и илјадници текстови, гледајќи на светот со очи на радикален индивидуалист. Не е претерано ако се каже дека преку оваа работа, Ротбард го создаде модерното либертаријанско движење. \[3\] Попрецизно кажано, Ротбард ги усоврши и обедини:

- Теоријата на природното право, користејќи ги основните пристапи на Аристотел и Ејн Ранд;
- Радикалниот граѓански либертаријанизам на анархистите индивидуалисти од 19-ти век, посебно Лисандер Спунер и Бенџамин Такер;
- Философијата на слободен пазар на австриските економисти, посебно Лудвиг вон Мисес, кој ја поткрепи со студии од историја на економијата;
- Надворешната политика на Cтарата американска десница (Old Right) - изолационизам.

Последица на ова е процут на либертаријанизмот за време на 60-тите години, како философија на апсолутни права на поединците, врз основа на природни права - права кои на национално ниво се изразени преку слободен пазар, а на меѓународно преку не-напаѓање (изолационизам), кој овозможува слободна меѓународна трговија. Но и повеќе од тоа. Одејќи по чекорите на својот ментор, австрискиот економист Лудвиг вон Мисес, Ротбард ја втемели слободата во човековата природа. Развивајќи експлицитна философија на слободата, ја изучуваше историјата барајќи нови значења и согледувајќи ги во новиот свет, последиците на историските случувања (како на пример американската револуција). Постави морални темели на слободата и врз нив изгради страгетија за постигнување на слободата. Постигна восхитувачка интеграција, која ја пробуди љубовта кон слободата помеѓу генерацијата на академски граѓани и активисти кои гордо се нарекуваат „ротбардијанци“. Себе си се сметам за една од нив.

Имајќи во вид дека Ротбард беше епицентар на расправата и критичката анализа, може да се помисли дека сите аспекти на неговата работа се познати. Сепак, на Ротбард не му е оддадено признание кое му го должиме за монументалната и истовремено елегантната интеграција. Има повеќе причини за тоа. Една од нив е тоа што во академските кругови слабо се вреднува трудот за систематизација, за разлика од високо специјализираните трудови во прецизно дефинираните дисциплини.

Ротбард еднаш се пожали: „Прашањето кое со години ми го поставуваа, помалку лути, беше: ‘Зошто не се држиш до економијата?’“ Нарекувајќи го прашањето „тажна последица на хиперспецијализацијата на интелектуалците“, Ротбард продолжува „… овој синдром оди толку далеку, па и најмало занимавање со проблемите на политичката економија причинува неодобрување, како нешто понижувачко и валкано…“ \[4\]

Но сепак, приметува Ротбард, неговите блиски економисти „сепак се заинтересираа за економија затоа што ги интересираа општествените и политички проблеми, затоа што сфатија дека навистина тешките политички проблеми не можат да ги решат без разбирање од економија“. Ротбард, едноставно одби да се откаже од младешката страст за решавање на општествените проблеми. Напротив, со зборовите на Рандолф Борн: „Тајната на животот е никогаш да не се изгуби тој младешки дух… Кога човековите реакции се топли и искрени, човекот ја откри тајната на вечната младост, а вечната младост е спасување“. \[5\]

Уште една причина зошто на Ротбард му е скратен статусот на интегратор е неговиот обичај во своите текстови за економија и етика да го вклучи и она што мнозинството на автори го смета за „сомнително“. На пример, во својот познат есеј [_Egalitarianism as a Revolt Against Nature_](https://cdn.mises.org/Egalitarianism%20as%20a%20Revolt%20Against%20Nature,%20and%20Other%20Essays_2.pdf?token=psKJgNnc)_,_ Ротбард го дискутира заплетот на „британскиот дистописки роман _Facial Justice_, oд L.P. Hartley.“ \[6\] Овој непретенциозен пристап до идеите на слободата ја покажува силната Ротбардова желба да ги популаризира и да поттикне академска расправа за стратегијата. Имаше ретка дарба: можеше исто тврдење да го изнесе и со јазик на популарна култура и со академски речник. Еднаш напиша „Посебно во ова време на галопирачки етатизам, класичниот либерал, заговорник на слободниот пазар, има обврска да се бори на сите нивоа во општеството.“ \[7\]

Иако порпуларизацијата на идеата е клучна состојка која трудовите на Ротбард ги прави свежи и забавни, дури при повторно читање, сепак користењето на научна фантастика за да се илустрира етичката расправа предизвикува негодувања во академските кругови. Накратко, Ротбард, не само што бегаше од тесните специјалности - не само што заборави „каде му е местото“ - тој навистина гаеше љубов кон идеите, без обзир на нивните извори. Последица: неговите најпопуларни книги не се сметаат за „сериозни“.

Може да се објасни барем една причина зошто луѓето не го гледаат Ротбард како градител на систем. Неговата „философија на слобода“ е феноменална конзистентна целина, но за оние кои површно ја прелистуваат без познавање на класичниот либерализам, неговиот систем може да изгледа како чудна синтеза на спротивности. За некој кој навикнал на традиционалната лева-десна поделба на политиката, неговото инсистирање на радикални граѓански слобода може да изгеда како потполно неспоиво со заговарањето на _лесефер капитализам_. Неговиот анархизам може да изгледа како спротивен на индивидуализмот, затоа што таквиот политички став многу често го изразуваат колективистите. 

За да се тргнат сите евентуални нејаснотии околу конзистентноста на прецизниот систем на Ротбард, корисно е да се испита начинот на кој тој систем е создаден.

## **_Формирање на погледот на светот_**

Ротбард свесно градеше врз темелите на традицијата. Извор на неговиот жар и визија во традицијата е познато како австриска економија. Големото дело на Мисес, [_Human Action_](https://cdn.mises.org/Human%20Action_3.pdf) (1949), се смета за клучно во неговото интелектуално формирање, бидејќи разреши многу противречности во економијата кои го мачеа за време на докторските студии на универзитетот Колумбија. Прочуените семинари на Мисес, на универзитетот Њу Јорк, Ротбард заинтересирано ги пратеше од самиот почеток.

Мисес ја нагласуваше клучната улога на човечката психологија и однесување - човеково „делување“ - во економијата. Тврдеше дека пазарот не е равенка која се решава со математички пресметки. Значи тоа не е прецизна машина, туку машина која е поттикната од неизвеност. Тоа е колективно изразување на интелектуалните определби и судови, и многу пазарни „механизми“ најдобро се опишуваат со речникот на психологијата. На пример, маргиналната корисност анализира како човекот ги вреднува добрата кои ги има се помалку, па секоја поединечна количина мора да се употреби за најбитните цели. Да речеме, нема да се тушираме ако има недостаток на вода за пиење.

Во книгата [_Man, Economy, and State with Power and Market_](https://cdn.mises.org/man_economy_and_state_with_power_and_market_3.pdf) (1962), Ротбард го примени и прошири општиот пристап на економијата на Мисес. За тоа Левелин Роквел, тогаш директор на Институтот Лидвиг вон Мисес, пишува: „Започнувајќи од философските темели, Ротбард подигна читаво здание на економски теории и изведе несоборлив доказ за неопходноста од пазарот… Книгата ја третира економијата како хуманистичка наука, а не како гранка на физиката“. И заклучува „… Големото дело на Ротбард е клучно за обновата на австриската економија по смртта на Мисес“. \[8\] Влијанието на _Man, Economy, and State_ беше исклучително во одредени академски кругови и не е ограничено само на студентите на економија. Мене лично, ова дело на Ротбард ме пренасочи од заговарање на ограничена власт во традиција на индивидуализам и анархизам. Слично е искуството на илјадници други луѓе, од кои секој реагирал на свој начин.

Неколку години по објавувањето на книгата _Man, Economy, and State_, Ротбард посвети време на собирање на историски материјал за потврдување на тезата во прилог на економските слободи. Во тој период е објавена книгата [_The Panic of 1819: Reactions and Policies_](https://mises.org/library/panic-1819-reactions-and-policies) (1962) и неговата докторска теза, [_America's Great Depression_](https://cdn.mises.org/Americas%20Great%20Depression_3.pdf) (1963), [_What Has Government Done to Our Money?_](https://cdn.mises.org/What%20Has%20Government%20Done%20to%20Our%20Money_3.pdf) (1964) и [_Economic Depressions: Their Cause and Cure_](https://cdn.mises.org/Economic%20Depressions%20Their%20Cause%20and%20Cure_4.pdf) (1969). Овие дела ги прикажаа и објаснаа неговите ставови, кои беа во спротивност со вообичаените начини на размислување во тоа време.

Според Роквел, во _America's Great Depression_ Ротбард ја примени теоријата на Мисес за биснис циклус за да покаже дека крахот на берзата од 1929 беше последица на експанзијата на кредити од Федералните резерви. \[9\]

Вистинско интелектуално продолжение на _Man, Economy, and State_ беше [_Power and Market: Government and the Economy_](https://cdn.mises.org/Power%20and%20Market%20Government%20and%20the%20Economy_2.pdf) (1970), во која истата логика е применета за да се опиши разорното влијание на државното мешање, со посебен акцент на влијанието предизвикано од даноците. Оваа книга нуди исклучителен, но сеуште нецелосен модел на општество без држава.

Ротбард, исто така беше свесен за недостатоците на овие дела, во врска со поставувањето на цврсти основи на слободата. Во врска со тоа напиша: „Економијата може да обезбеди огромна маса на податоци да го подржи слободарскиот став, но не може да основа политичка философија. Со оглед на тоа дека политичките судови се секогаш вредносни судови, политичката философија мора да биде етичка и затоа во основата на залагањето за индивидуална слобода мора да биде позитивен етички систем.“ \[10\]

Поголемиот дел од подоцнежните текстови на Ротбард имаат цел токму да ја обезбедат неопходната „политичка философија“ која овозможува процут на слободата. [_The Ethics of Liberty_](https://cdn.mises.org/The%20Ethics%20of%20Liberty%2020191108.pdf) (1982) стана морална одбрана на слободното општество. [_Egalitarianism as a Revolt Against Nature and Other Essays_](https://cdn.mises.org/Egalitarianism%20as%20a%20Revolt%20Against%20Nature,%20and%20Other%20Essays_2.pdf?token=psKJgNnc) (1974) е популарна верзија на оваа одбрана. Корисно е познавање на двете книги.

## **_Популарна морална одбрана на слободата_**

Збирката на есеи со наслов _Egalitarianism as a Revolt Against Nature and Other Essays_ претставува маестрален вовед во основите на слободата, напишан со секојдневен речник.

Во предговорот на оваа збирка, политичкиот коментатор Р. А. Чајлдс помладиот, го коментира тврдењето изнесено во академските кругови, дека со теоријата на анархизам не се занимавал ниеден голем градител на систем. Со оваа забелешка, критичарите сакаат да кажат да не постои ниту еден голем мислител кој би извршил синтеза на целосен поглед на анархизмот, од страна на философија, историја, психологија, економија. Што значи дека на анрхизмот му недостига градител на систем, кој би создал идеологија, како Карл Маркс.

Чајлдс се спротивстави на тоа. Анархистичкиот поглед на светот - попрецизно индивидуалистичкиот (или либертаријански) анархизам - има барем еден голем градител на систем: Мареј Ротбард. Иако Чајлдс им оддава заслужено признание на теориските придонеси на Спунер и Такер, за Ротбард тврди дека одигра улога на интегратор и творец на теорија. Ротбард обезбеди, како што вели Чајлдс, „целина на либертаријански поглед на светот, единствен поглед на историјата и случувањата во светот…“

Есеите во збирката, напишани во популарен стил, се израз на оваа интеграција и претставуваат потполн приказ, ни помалку, ни повеќе, на целата „научна дисциплина на слободата“, на која се заснова модерниот либертаријанизам. Воведниот есеј, кој носи ист наслов како и книгата, ги воведува читателите во проблемот, тргнувајќи од самите основи на човековата природата. Во него се наведени биолошки докази за различноста помеѓу луѓето, а на истите се заснова индивидуалната слобода. Како што Ротбард забележува, „кога поединците би биле исти како мравки, зашто некој би се трудел на секое лице да му овозможи да го развива својот ум, своите способности и својата личност во најголема можна мера?“ Следниот пример од неговиот ментор, Мисес, темелите на „либертаријанизмот во индивидуализмот и поединечните разлики“ ги бара во „човекот кој делува“. Впрочем, порекнување на различноста (индивидуализмот) за него е порекнување на „самата структура на човештвото и универзумот“.

Најошто кажано, ова е Ротбардовата основа на слобода. Постоењето на човечки разлики и потребата да се почитува тој факт како една од најосновните особини на човековата природа, претставуваа рамка во која Ротбард ги изгради поединечните делови од системот. 

Следниот есеј во збирката со наслов _Left and Right_, ја прифаќа градителската зафача за сместување на „актуелното движење и идеологија во контекст, или тек на историјата во светот…“ Во него се поставува емпириското прашање: „Какви… се шансите за слобода?“ Во оптимистички дух, Ротбард тврди дека „иако краткорочно, шансите за слобода во земјата (САД) и во странство изгледаат слаби, за либертаријанците правилен став е оптимизам на долг рок“. Својот оптимизам го темелеше на убедливата визија за борба помеѓу слободата и силата, која ја надминува традиционалната политичка поделба на левица и десница.

Ротбард ја следи темата за борба на слободата против силата векови низ историјата, преку трудови на различни автори, од Лорд Актон, преку Карл Маркс и Џорџ Бернард Шо, се до Америка по првата светска војна. Ни тоа време, имајќи го во вид дури и отечениот социјализам на претседателот Френклин Д. Рузвелт, за Ротбард не било безнадежно. Ги осуди водечките индивидуалисти од тоа време, Алберт Нок и Х.Л. Менкена за „големата грешка на песимизам“ и „очајување“. Тие едноставно не разбрале дека светот сега е индустријализиран и дека „само слободата, само слободниот пазар може да го организира и да го одржува индустриското општество, и дека со растот на населението, расте и насушната потреба за непречено функционирање на индустриската економија“.

Со тоа Ротбард, со слободата втемелена во човековата природа и со перспектива на историски оптимизам, го припреми теренот за самоуверен напад на најголемиот непријател на слободата - Државата. Следниот есеј со наслов [_Анатомија на државата_](http://libertaniabackup.local/wp-content/uploads/2021/03/Anatomija-na-drzavata-Marej-Rotbard-2021.pdf) ([_Anatomy of the state_](https://cdn.mises.org/Anatomy%20of%20the%20State_3.pdf)) систематски го изнесува тврдењето дека етатизмот е антитеза на индивидуализмот. Кажано со религиозен јазик, етатизмот е ѓаволска работа. Есејот започнува со објаснување _Што државата не е_, следи _Што државата навистина е_ и продолжува со анализа на делувањето на државите, во согласност со целта на сопствената заштита и проширување. Во заклучокот, за силата на општеството против силата на државата, опишан е судирот на они кои живеат од продуктивен труд (општество) и оние кои живеат со присвојување на производите на другите (држава). Потоа следат основните принципи на кои се темели зголемувањето и одржувањето на сила на општеството.

Есејот _Justice and Property Rights_ обезбедува „философска основа на слободарската аскиома на ненапаѓање на поединци и сопственост“ и продолжува со изведување на теоријата на „праведни права на сопственост“. Во традиционален либертаријански манир, Ротбард го темели правото на сопственост на две „основни претпоставки“: „(а) апсолутно право на сопственост на секој поединец на самиот себе, на своето тело - право кое може да се наречи право на само-поседување; и (б) апсолутни право на материјална сопственост на лицето кое прво ќе пронајде неупотреблив материјален ресурс и на некој начин го преземе или промени со користење на својот труд. Ова може да се нарече принцип на праведно запоседнување…“

Во есејот, овие претпоставки се применуваат на бројни проблеми, од земја до интелектуална сопственост, па се до таканаречените „права на животните“. Со едноставни зборови се објаснува како принципите на правата на сопственост се вградуваат во правниот систем. „Накратко: целата постоечка сопственост може да се доведе под принципот на праведно запоседнување, под услов (а) да не можи да постои сопственост над луѓето; (б) сегашниот сопственик да не ја украл сопственоста; и посебно (в) на првобитниот сопственик (жртва на кражба или негов наследник), имотот да му биде вратен“.

(На ова место во _Егалитаризмот_ Ротбард прескокна битен чекор во развивањето на философијата на слободата, но истиот пропуст го поправи во другите текстови. Всушност, _Егалитаризмот_ со ниеден збор не објаснува како настануваат и се развиваат правните институции на слободниот пазар. Недостасува било каков план. А без институционализација на слободата преку основање на анархистички (не-државни) одбранбени и безбедносни институции, можноста за остварување на слобода се намалени).

Во петтиот по ред есеј од збирката, со наслов _War, Peace, and the Statе_, Ротбард експлицитно ја вградува изолационистичката надворешна политика на Старата десница во самото јадро на теоријата на либертаријанизмот. Поради тоа што го изнесе тврдењето дека војната е најдеструктивна активност на државата - како за индивидуализмот, така и за моралот - прифати многу важна задача: да изгради „либертаријанска теорија на војна и мир“. Ротбард ја применува „аксиомата на ненапаѓање во област која на поголемиот дел од либертаријанците им беше најслаба точка: во областа на војна и надворешна политика“. Бескомпромисно и конзистентно следи принципот дека „потполно е недопустливо да се повредат правата на невини луѓе“ и заклучи дека либертаријанците мораат да ги осудат „сите војни, независно од мотивот“. 

Останатиот дел од збирката ја опишува примената на принципите изнесени во првата половина од книгата. На пример, во насловниот есеј се вели „затоа што заговорниците на егалитаризмот _априори_ тврдат дека сите луѓе се исти и еднакви, и од тоа заклучуваат  дека сите разлики во статус, богатство и моќ кои постојат во општеството мора да бидат последица на неправедно ‘насилство’ или ирационална ‘дискриминација’“. Ова тврдење, Ротбард подоцна го дискутира во есеките _Kid Lib_ и _The Great Women’s Liberation Issue: Setting it Straight_, во кои анализира две групи за кои во јавноста се верува дека се изложени на насилство бидејќи се „поинакви“.

За наследството на Ротбард како градител на систем, посебно се важни двата преостанати есеи во збирката: _The Spooner–Tucker Doctrine: An Economist’s View_ и _Ludwig von Mises and the Paradigm for Our Age_. Во Спунер-Такеровата доктрина, Ротбард им оддава признание на двата големи амерички анархисти од 19-ти век, кои не само што сфатија дека власта и личната слобода не можат заедно, туку исто така ги истражуваа начините на кои поединците можат да соработуваат без држава и да го постигнат Такеровото „договорно општество“. Спунер и Такер во суштина беа општествени утописти, исто колку и политички теоретичари.

И покрај длабокото почитување на американската традиција од 19-ти век, Ротбард беше и тоа како свесен за грешките на своите претходници. Ја критикуваше економската грешката кои двајцата ја направии, „со тоа што ја прифатија \[Такер и Спунер\] трудовата теорија на вредноста која ги уверила дека рентата, каматата и профитот се одземени од работникот со експлоатација“.

Ротбардовото решавање на овој проблем, неговиот обид да ги поправи грешките од претходниот век, да не го замаглуваат погледот во 20-тиот век, се наоѓа во последниот есеј од збирката, со наслов _Ludwig von Mises and the Paradigm for Our Age_. Во него објаснува дека „во корпусот на знаење познато како австриска економија се наоѓа научно објаснување на функционирањето на слободниот пазар (како и последиците на мешањето на државата во пазарот), кое анархистите индивидуалисти би можеле лесно да го вклопат во својот политички и општествен поглед на светот“. Со тоа е покажано дека радикалните граѓански слободи вклучуваат и слободен пазар, и стануваат скоро нераздвојливи поими: економските и граѓанските слободи стануваат точка на истата линија на слободата.

## **Академско морално барање за слобода - Етика на слободата**

Егалитаризмот беше напишан за лаици. Во предговорот на книгата _The Ethics of Liberty_ продолжува да ја обработува оваа проблематика на научно ниво. Тој вели „целата работа e поврзана со централното прашање на човековата слобода. Моето уверување е дека и покрај тоа што секоја дисциплина има својственост и целовитост, во крајната анализа, сите науки и научни дисциплини на човековото делување поврзани, можат да бидат обединети во ‘наука’ или научна дисциплина за слободата на поединецот“. \[11\] 

Во книгата, Ротбард ги постави теориските основи на слободата. Веруваше дека е „клучно за теоријата на слобода е утврдувањето на правата на приватна сопственост, бидејќи се област од слободното делување кое секој поединец може да го зачува, само доколку неговите права на сопственост се утврдени и заштитени“. 

Од таа причина, и делот Етика детално ја обработува важноста на природните права, кои одамна се сметаат за морална основа на приватната сопственост. Опфатена е врската помеѓу природните права, разумот и науката; неспоивост на природните права со позитивните закони; и неговата улога како темел на природните права.

Вториот дел е логично продолжение од природните права кон „Теорија за слобода“. Ротбард, тука го користи она што се нарекува „најпроверениот метод на класичната економска теорија“ - моделот на Робинзон Крусо. Овој приод, на набљудување на изолираниот човек, беше силно критикуван, и тоа најмногу од Карл Маркс и неговите следбеници, кои веруваат дека човекот не може да постои како човек ако не е во општество. Ротбард, меѓутоа инсистира дека е неопходно „да се изолира спротивставената природа на човекот, и така да се согледна појасно, апстрахирајќи ги на почеток меѓучовечките односи“. Дотолку повеќе, Ротбард веруваше дека Крусо не е ништо помалку човек кога е сам. На пример, Крусо уште ги вреднува добрата кои ги поседува - да речеме кокосови ореви - во согласност со нивната гранична корисност. Исто така мора прво да произведе за да троши и да го користи човековото расудување (разум) за да опстане.

Примерот на Крусо овозможува јасна и недвосмислена анализа. Кога е сам, вели Ротбард, Крусо „го поседува своето тело; неговиот ум е слободен да ги замисли неговите цели, да го користи разумот за да открие кои цели да ги избеде и да научи како да ги употреби сретствата кои му се при рака, за да ги постигне целите…“ Тогаш се појавува Петко, „за да се покаже како појавувањето на второ лице влијае на расправата“ за ‘човекот и општеството’ и човекот во однос со другите човечки битија. Петко се појавува за дискусијата на економскиот принцип на производство, да премине во дискусија на принципот на размена, која е и економска и психолошка. Сепак, приликата за размена исто така значи и прилика Петко да примене сила на Крусо и обратно.

Со други зборови, пустиот остров обезбедува потполно неограничена слобода за Крусо. Во општество, тој секогаш се соочува со закана од можно насилство. Зошто го прифати тој ризик? За Ротбард, одговорот е јасен: „Процесот на размена му овозможува на човекот да се издигни од примитивизмот на самотија до цивилизација: неговите можности се пораст…“ Понатаму, општеството ги зголемува можностите на изборот на Крусо, бидејќи, многу од неговите одлуки, меѓу кои и најважните кои воопшто може да ги донесе, бараат присуство на други луѓе, на пример одлуката да има дете.

Така, главната човекова грижа не е како да остане изолиран, туку како да ги уреди односите со другите на начин кој отвора најголеми можности, т.е. на начин со кој можноста за насилство е најмала. Според Ротбард, клучот е во два спротивставени поими - сопственост и злосторство. И, навистина, Ротбард се труди да ја дефинира сопственоста на начин кој ќе го олесни дефинирањето на злосторството. Злосторството се дефинира како повреда на правата на сопственост, односно одземање на нечии можности. Во 9-тата глава на вториот дел, под наслов _Сопственост и злосторство_, Ротбард заклучува „Така доаѓаме до теоријата на правата на сопственост: Секој човек има апсолутно право да го поседува своето тело и со него да управува, и исто така да користи некористена земја и други материјални ресурси кои ќе ги пронајде… Исто така имаме и теорија на злосторство: злосторник е оној кој ја напаѓа сопственоста“.

Судирот помеѓу сопственоста и злосторството, како еден од главните проблеми на граѓанското општество е посебен случај за главниот проблем на Ротбард - судирот помеѓу слободата и силата. Поради тоа што ги дефинира овие поими како клучни за општеството, Ротбард ги користи да опише како сопственоста и злосторството (криминалот) влијаат на важните аспекти на општеството: посед на земја, деца, права на животните, самоодбрана и теорија на договор. Од ова, неизбежно, како продолжение следи анализа на државата како најголем непријател на слободата.

Третиот дел од Етиката носи наслов _Држава против слобода_, а во овој дел се наоѓа главата 22 _Природа на државата_. Ова глава започнува со реченицата: „До ова место во книгата развивме теорија на слобода и права на сопственост и ги скициравме законските одредби со кои би требало да се заштитат тие права“. А што е со власта, со државата? Ротбард укажа на, според многу - неопходните функции кои ги врши државата во општеството, како што е пожарна служба и пошта, и го изнесе следното тврдење: „Не постои начин да се докаже дека само државата може да ги врши овие функции, па дури ни да се докаже дека и сега ги врши доволно добро“. 

Со тоа е подготвен теренот за две заклучни поглавја, од кои првото е насловено како _Модерна алтернативна теорија на слобода_. Во неа Ротбард пишува: „Затоа што ја изнесовме нашата теорија за слобода и права на сопственост и ја разоткривме улогата на државата, по својата природа спротивставена на слободата, во овој дел од книгата ќе дискутираме и критикуваме неколку модерни алтернативни теории на слобода, кои се, општо говорејќи, во традицијата на класичниот либерализам и слободниот пазар. Колку и да имаат предности овие теории, ќе се покаже дека не се потполни и не одговараат за основата на системската теорија на слобода и правата на поединецот“.

Последниот дел од Етиката е расправа со наслов _Стратегии за слобода_. Ова не е исто што и движење кон стратегијата - планот - за слобода. За Ротбард, „Либертаријанизмот… е философија која трага за политика“, а „задача на философијата е да ја одреди стратегијата.“ Впрочем, намерата да се оди „од сегашната… состојба на работите кон… конзистентна слобода“, го наведе Ротбард, внимателно да изгради теоретска основа.

Сепак, со поставувањето на основите, Ротбард не изложува на конкретната замисла на слободата. На ова место внимателно ги одредува границите на таквата замисла. Слободата, како што вели тој, не е неопходно најголема вредност за либертаријанците: таа е најголема политичка вредност… а политиката е облик на етика, која ја одредува улогата на насилството во човековото општество.

Како и секогаш, врз основа на претходните сознанија и аргументи, Ротбард се запраша „Ако слободата е највисока политичка цел, тоа значи дека треба да се бара набрз начин за да се дојде до слобода…“ Тој поставува параметри кон кои искрениот либертаријанец мора да се држи за да се постигне слободата. „Тоа значи дека либертаријанецот мора да биде радикал, односно мора да сака да ја постигне целта - слобода - во најбрз можен рок. Според тоа, радикализмот е еден од клучевите за либертаријанска политика. Потполна конзистентност е вториот клуч. „Стратегијата за постигнување на слобода не смее да вклучува сретство кое е во спротивност со целта или ја загрозува…“ Отфрлање на аргументот за профитабилност во корист на моралните oснови кои ги обезбедува природното право, е исто така дел од политиката на слобода.

Ротбардовата примена на „политиката“ на либертаријанизмот на конкретни прашања е расфрлана во повеќе текстови. Исто така е изнесена во неговото дело [_For A New Liberty: The Libertarian Manifesto_](https://cdn.mises.org/For%20a%20New%20Liberty%20The%20Libertarian%20Manifesto_3.pdf), кое веројатно е најпознатата книга помеѓу либертаријанците. Може да се најде и помеѓу редовите на четири-томната студија за америчките колонии и револуции во периодот 1620-1780, под наслов [_Conceived in Liberty_](https://cdn.mises.org/Conceived%20in%20Liberty%20Book%20Five.pdf) (1975-1979). Тука е прикажано како институциите се менуваат со текот на времето, и човековото наклонување може да води како кон почитување, така и кон занемарување на принципот.

Во пишувањето на овој текст, несомнено е дека многу аспекти на Ротбардовиот придонес кон литературата за слободата се малку назначени. Вината за тоа е на Ротбард, затоа што тоа го постигна во многу области. За да се стекни компленет увид во неговото наследство се препорачува [www.mises.org](http://www.mises.org). Кога станува збор за неговото наследство, ќе биде цитиран самиот Ротбард, а овој цитат може да се однесува на скоро се што напишал. Како што е напишано во првата реченица од овој есеј:

„Моето гледање на историјата на човекот… на централно место го поставува големиот судир кој бескрајно трае помеѓу слободата и силата… Слободата на поединците ја гледам… како неопходен услов за процут на сите други вредности кои човештвото ги одгледува: морална чистота, цивилизираност, уметност и наука, економски напредок… Историјата ја гледам како судир помеѓу ‘силата на општеството’ - доброволната создавачка соработка меѓу луѓето - и силата на државата.“ \[12\] 

### **_Лична напомена_**

На крајот сакам да кажам нешто што не може да се најде во книгите по историја и што идната генерација можеби не би ја разбрала - се работи за длабоко и позитивно влијание на харизмата на Мареј Ротбард врз студентите. Иако неговите бројни дела ќе сведочат за вчудоневидувачкото широкото знаење, од нив не може да се стекне впечаток за неговиот хумор, за смеата која можеше да се чуе буквално со сати за време на завршените сесии на симпозиумите или за време на собиранките во неговиот дом. Кога луѓето на крај би се разделиле од Мареј - неволно заминувајќи од еден свет во кој идеите со толку забавни - одеа во библиотеките да истражуваат и седеа до своите машини за пишување да пишуваат текстови за кој тој им беше поттик. Мареј Ротбард веруваше дека идеите се важни и на секој би му ја вдахнал таа верба. Сеуште можам да го чујам неговиот глас - малку зарипнат - како инсистира дека некое сознание е „клучно! Тоа е клучна работа!“ и како ме убедува да пишам за тоа.

Мареј имаше обичај да седи со десната рака зафрлана над главата. Се сеќавам дека во една прилика влегов во собата каде што Мареј разговараше со три млади луѓе кои со внимание го слушаа седејќи на каучот. Сите тројца ја имаа зафрлано десната рака над главата. Ниту еден не беше свесен дека го имитира. Цела генерација на теоретичари на либертаријанизмот живееше за да биде Мареј Ротбард. Го копираа неговиот говор, неговите гестови, неговите чудни навики… се надевам дека и нешто од неговата интелектуална магија прејде на нас.

1\. Murray N. Rothbard, Conceived in Liberty, Volume Two (Arlington House, New Rochelle,

N.Y., 1975), стр. 9.

2\. Murray N. Rothbard, For a New Liberty: The Libertarian Manifesto, Revised Editor (Fox &

Wilkes, San Francisco, 1994), стр. 321.

3\. Кога ова го кажувам не сакам да го намалам придонесот на пионерите на либертаријанизмот како Карл Хес, или Леонард Рид, кои на движењето му дадоа единствен дух на радикализам. Сакам само да кажам дека модерниот либертаријанизам е систем на поврзани уверувања и дека Ротбард беше првиот теоретичар кој ги пополни во целосен систем.

4\. Murray N. Rothbard, “Introduction,” Egalitarianism As a Revolt Against Nature and Other

Essays. (Washington, D.C.: Libertarian Review Press, 1974), стр. ix-x.

5\. Ibid, Left and Right: The Prospects for Liberty, стр. 33.

6\. Ibid, Egalitarianism, стр. 4.

7\. Како што е цитирано Rockwell, Murray N. Rothbard: A Legacy of Liberty.

8\. Llewellyn H. Rockwell, Jr. Murray N. Rothbard: A Legacy of Liberty.

9\. Ibid.

10\. Murray N. Rothbard, “Introduction,” Egalitarianism As a Revolt Against Nature and Other

Essays. (Washington, D.C.: Libertarian Review Press, 1974),

11\. Murray Rothbard. Ethics of Liberty. Atlantic Highland, N.J.: Humanities Press, 1982, v.

12\. Murray N. Rothbard. Conceived in Liberty, Volume II. New Rochelle, N.Y.: Arlington

House, 1975, стр. 9-10. 

Превод и стручна редакција: 

Никола Љ. Илиевски
