---
title: COVID-19 изненадувања
date: 2021-09-22T00:00:00.000Z
author: Default Author
category: текстови
coverImage: fusion-medical-animation-rnr8D3FNUNY-unsplash-scaled.jpg
---

Едно од најнепосакуваните, а во исте време најчесто поставуваните прашања упатени кон економистите се поврзани со претскажување на иднината. Без огдел дали се работи за насоката во која ќе се движи берзата или на поголемо макро ниво како инфлација или БДП, незадоволството е очигледно. На крајот од денот, зошто би го споделиле знаењето бесплатно? Уште поважно, ако беше тоа толку лесно, зарем немаше да го искористат знаењето и да бидат екстремно богати (а не се!)?

Нешто слично се случи и кога западниот свет се запозна со COVID-19 пандемијата кон крајот на февруари 2020-та година. Одеднаш сите беа смртно уплашени, сите се обидуваа да ја “претскажат“ иднината се со цел полесно да се справат со последиците од вирусот. Тоа го правевме безмалку сите, како на индивидуално ниво, така и в високо платените аналитичари насекаде низ светот. Секако, сите погрешивме, кој помалку, кој повеќе. Ова што следи се само некои од работите кои мене ме изненадија, а во исто време често претставуваат позагрижувачки проблем отколку пандемијата.

## **Пандемијата и владиниот одговор**

Од една страна да ја земеме Кина и неа сличните авторитарни земји. Од таквите се очекува државата да ја искористи моќта која ја поседува и во името на “јавното добро“ да направи “се што е потребно“ за да се справи со проблемот. Уште од самиот почеток на пандемијата Кина го направи токму тоа. Меѓутоа, ако пандемијата докажа нешто е тоа дека таканаречените либерални демократии (републики) се разликуваа само во опсегот, а не и принципите, односно самите мерки кои беа превземени.

Па така, почнуваќки од задолжителното носење на заштитни маски и приморувањето на затворање на голем дел од бизнисите (пред се малите!), се стигна до целосно затворање на општеството. Одеднаш, индивидуата престана да биде суверeна и способнада одлучува за себе. Одеднаш, толку воспеаната демократија и волјата на народот беа заменети со технократија, сето тоа, се разбира, под превезот на јавното добро. На крајот од денот, не живееме сами – дел сме од општество. 

Тоа што владите насекаде низ светот низ историјата го знаеја и премолчуваа, не го запре Черчил да го сподели со светот. Имено, во обидот да се создадат Обединетите Нации по Втората Светска Војна, тој ќе рече, „Никогаш не дозволувајте добра криза да биде неискористена“. (never let a good crisis go to waste). Тоа го направи голем дел од тогаш развиениот свет по Големата Депресија 1929-1932 година, кога голем дел од новодонесените закони никогаш не си заминаа. Тоа го направија САД по падот на кулите близначи 2001-та година со Патриотскиот закон. Она што ме изненади, како што би рекол Хегел е дека „Единственото нешто што го учиме од историјата е дека ништо не учиме од историјата“. Наеднаш, сите политичари и владини бирократи станаа ангели кои повеќе се грижеа за нас отколку да бидат реизбрани. Точно, справувајќи се со пандемијата е еден од начините повторно да бидат реизбрани. Меѓетоа, ако нешто не научи теоријата на јавен избор (Џејмс Бјукенен и Гордон Талок) е дека тоа е само еден од начините (кој воедно и ретко се забележува во пракса). Очигледно, тие не се ангели.

И така, одеднаш, водени од страв и потреба од чувство на безбедност, луѓето не застанаа таму. Не само што слепо ги прифатија, во било кое време претходно драконските мерки, туку и ги исмеваа малкуте кои беа доволно храбри да го изразат своето несогласување. Ја исмеваа Шведска и нејзините граѓани кои прифатија многу поблаг пристап во справување со пандемијата. Се отиде дотаму да граѓаните на САД, „лидерот“ на „слободниот свет“, да се однесуваат како советите за време на големата чистка од 1937-та година, пријавувајќи ги во полиција оние кои се осмелија да излезат од дома за време на полициски час. Одеднаш, или беше со нас, или беше против нас. Одеднаш, индивидуализмот со кој се гордееше слободниот свет стана заборавена флоскула.

Бизнисите пропаѓаа, невработеноста растеше, државното задолжување стрмоглаво растеше, а ретко на кој да му трепа око. На крај на краиштата, луѓето си седеа дома и добиваа мизерна парична помош од државата, која на крајот сепак тие ќе треба да ја платат, било да е тоа преку идно оданочување или инфлација. 

## **Вакцинација и COVID-19 пасоши**

Ако некој верува во модерната медицина тоа сум јас. Се разбира, тоа не доаѓа од мое преголемо знаење. Напротив, практично и ништо не знам. Меѓутоа, денеска среден животен век и во земја каква што е Македонија е над 75 години, за што голема улога игра токму модерната медицина.

И сепак, големиот оптимист во мене не очекуваше за толку кратко време науката да дојде до решение, односно вакцини. И не само што до тоа решение дојдоа научиници од една компанија, туку набрзо на пазарот се појавија неколку функционални вакцини. Повеќе од половина година помина откако започна масовната вакцинација и успехот, односно неуспехот на вакцините.

Неуспехот на вакцините беше секако очекуван. Ништо не е сто проценти сигурно на овој свет. Исто така, никогаш претходно не се стигнало до вакцини за толку кратко време, каде што сите потребни тестови и не беа направени. Да не заборавиме, до пред неполн месец вакцините не беа целосно одобрени од регулаторните агенции. Оттаму и доаѓаат легитимните причини позади отпорот од вакцинирање.  

Од друга страна пак, живееме во време каде што голем дел од луѓето се опседнати со теории на заговор. Било да е тоа 5G, рамна земја, и секако вакцини за масовна контрола на населението, теории има безброј. Оттаму и очекувано беше дел од популацијата да не сака да се вакцинира, што секако, кога би ме прашале мене, е во ред.

И така, не беше потребно многу време потребата на дел од луѓето да се вакцинираат што е можно побрзо, откако се вакцинираа да прерасне во потреба да се вакцинираат и трети лица, за веќе вакцинираните да бидат заштитени. Бидејќи присилна вакцинација на целото население, барем звучи практично невозможен развој на настаните во развиенот свет (но не би бил грешка за прв пат ако тоа се случи за време на пандемијата!), [тоа се случува](https://www.reuters.com/world/countries-make-covid-19-vaccines-mandatory-2021-07-13/) во мали дози, чекор по чекор, во многу земји во светот.

Оттаму, кој би претпоставел во почетокот на 2020-та година дека за помалку од две години лиѓето ќе бидат поделени како граѓани од прв и втор ред. Бидејќи практично тоа и се случува. Ако нацистите за време нивното владеење ги брендираа Евреите со Ѕвездата на Давид (и да, знам како звучи ова!), ние денеска сме брендирани со потврди за веќе извршена вакцинација. Ако тогаш брендирани беа непожелните, денеска непожелни се индиректно брендирани со самото немање на дозвола за посетување како на јавни, така и на приватни локали.

За COVID-19 пасошите се зборува веќе подолго време. И иако официјално тие не постојат, практично беа користени. Многу земји не дозволуваа невакцинирани лица да ги преминат нивните граници легално. Еден од најголемите успеси на Европската Унија (ако не и најголемиот) беше токму Шенген зоната и слободното движење на населението. Со COVID-19 тоа слободно движење честопати практично престана да постои.

## **Заклучок**

Неретко се случува бизнисите да бараат од својата клиентела одредени правила да бидат почитувани. Дали тоа е специфичен дрес кога за влез во дискотека и слично, “дискриминација“ е насекаде околу нас. И тоа е во ред, без оглед колку не ми се допаѓало кога јас сум би цел на таа дискриминација. Можеби кога јас би ги водел истите бизниси не би ги користел тие бизнис практики, меѓутоа со причина јас не сум тој што одлучува.

Милтон Фридман тврди дека „социјалната одговорност на бизнисот е да го зголеми својот профит“. Ништо помалку, ништо повеќе. Од друга страна, кога тие дискриминаторски бизнис практики ме оттргнуваа од користење на услугите, бизнисот е тој кој губи. Оттаму, за секое грнче, има капаче. Меѓутоа, кога државата го обврзува бизнисот на тие дискриминаторни бизнис практики, тогаш имаме проблем. Кога дискриминацијата е системска, ние имаме вистински проблем. Проблем кој во името на сигурноста ја ќе ја изеде жива слободата.
