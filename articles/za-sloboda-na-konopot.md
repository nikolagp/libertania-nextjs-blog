---
title: ЗА слобода на конопот
date: 2021-04-20T00:00:00.000Z
categories:
  - tekstovi
author: Default Author
---

## **Посебен правен статус на конопот**

Конопот, или канабисот, или марихуаната, има посебен меѓународно-правен режим, поставен во 1961 со _Единствената конвенција за опојни дроги (_[_Single Convention on Narcotic Drugs_](https://www.unodc.org/unodc/en/commissions/CND/conventions.html)_)_, со која истиот е вметнат во 4-та категорија на наркотични (или опојни) дроги, за кои се предвидува најстрога регулација и дополнителна инкриминација на дејанија поврзани со нивно производство и продажба. Но за прв пат, посебниот режим е воспоставен во САД, во 1931 година, проследен со негативна кампања од страна на властите, од каде што потекнува и иницијативата за негова забрана, или посебна регулација во целиот свет. Во Македонија, посебниот режим на конопот датира од 1964 година, кога СФРЈ ја ратификува Конвенцијата за опојни дроги, а инкриминацијата во независна Македонија е стипулирана во член 215 и 216 од [_Кривичниот законик на РСМ_](https://www.wipo.int/edocs/lexdocs/laws/mk/mk/mk018mk.pdf). Со истите членови се предвидуваат кривични санкции (парични и затворски казни), како за _неовластено производство и пуштање во промет на наркотични дроги, психотропни супстанции и прекурсори_, така и за овозможување на употреба наркотични дроги, во кои според конвенцијата е вметнат и конопот. Во 2016 година, со измени на [_Законот за опојни дроги и психотропни супстанции_](http://zdravstvo.gov.mk/wp-content/uploads/2018/01/ZAKON-ZA-KONTROLA-NA-OPOJNI-DROGI-I-PSIHOTROPNI-SUPSTANTSII-zakluchno-so-37-od-2016.pdf) е направена делумна легализација за медицински цели, која иако не е потполна, претставува битен чекор кон крајната цел на легализација и ослободување на конопот.

## **Ослободување на конопот како** **_процес_** **и** **_цел_**

Легализација на конопот го претставува правно-политичкиот процес на олабавување на рестрикциите и санкциите кои се однесуваат на дејанија поврзани со производство, продажба и овозможување на користење на конопот. Во продолжение, аспектиран како процес со тенденција кон ослободување на овие дејаниа, може да опфати повеќе етапи или правни режими, како декриминализација (дозвола на посед на одредена количина за лична употреба), легализација за медицински цели (дозвола за контролорано производство, продажба и употреба за лечење на конкретно определени диагнози) и легализација за рекреативни цели (односно целосна дозвола за производство, продажба и употреба). Секако и овие режими можат дополнително да варираат и поистоветат со поконкретни режими. 

Ослободувањето на конопот, или легализацијата на канабисот како цел, се поистоветува со најслободниот режим, со кој би се дозволила производство, пуштање во промет и непречено негово користење, впрочем како и мноштво други производи - добра. 

## **Слободарството и конопот**

Секој кој се смета за слободар би требало да подрже ослободување, легализација или било какви општествено-политички промени кои се поврзани со олабавување на правниот и кривично-правниот режим на конопот. Позади активизмот, а и самиот процес и цел на ослободување на конопот, или олабавување и ослободување од неговиот кривично-правен режим, се провлекуваат две основни генерички оправдувања.

Првото и темелно оправдување на слободарите за ослободување на конопот е од морално-правна природа. Тоа е она оправдување кое како основен, но и врховен ентитет во општествено-политичките односи и уредувања го зема поединецот - човекот, и принципот на самопоседување кој се однесува на природното право на човекот да поседува интегритет врз своето тело и да биде ексклузивен контролор на својот живот и тело. Во согласност со овој принцип, на прашањето зошто легализација, слободарскиот коментар би бил во оваа насока: ,,Затоа што моето тело е моја сопственост, како и производите на мојот труд и согласност; со истите можам да правам што сакам, се додека не повредувам останати поединци, со нивните простори на самопоседување.“ Секако, одговорноста од поседот на телото и дејаниата кои произлегуваат од истото е исклучиво лична. Тоа е суштината на морално-правната легитимација, односно оправдување за лична или поединечна слобода, од каде извира и оправданоста на ослободување на конопот (како и останатите видови на дроги). Личната слобода подразбира и сторување, на условно кажано _лоши_ дејанија, кои секако нема да имаат последици на другите, туку на оној кој ги презел, од каде произлегува дека одговорноста е лична. 

Втора нишка која се провлекува во оваа оправдување е скепсата кон политичките авторитети и нивната _добронамерност_ и _способност_. Како и секоја забрана, така и забраната или инкриминацијата на канабисот остава голем простор за зголемување на моќите, а со тоа и нивна злоупотреба, на државата, манифестирана во политичките власти, а вториве во полицијата. Искуството на забраната на алкохол во САД, и нормално глобалната хајка против марихуаната, покажува дека истите не функционираат како што ги замислиле елитите - забранетото добро и понатаму се користи, само е префрлено од транспарентниот (или официјалниот) на црниот пазар, каде важат сосема други законитости, а нус-ефектите, се зголемување на криминал и насилство, зајакнување на полиција, а дополнително квалитетот на забранетото добро кое циркулира на црниот пазар е неиспитан, непознат и проблематичен. На долг рок кај поголемиот дел од граѓаните, заедно со забраната на доброто, се наметнува и негова табуизација и незнаење, кое секако има лош ефект, и потенцијално го отфрла користењето на _добрите својства_, од истото. Добрите својства на конопот се опфатени дополнително со медицинската оправданост за негова легализација, која исто така е од морално-правна природа и недвосмислено соодветствува со принципот на самопоседување. Истата означува дека канабисот на голема врата може да се [користи](https://edition.cnn.com/2015/04/15/health/marijuana-medical-advances/index.html) како за третирање, така и за намалување на болки од определени диагнози, вклучувајќи канцерогени заболувања, психо-соматски пореметувања, итн. Широката забрана на конопот длабоко го повредува правото на лекување, и зачувување и унапредување на психо-физичкиот интегритет на поединците.

Второто основно и генеричко оправдување на процесот и целта на ослободување на конопот е од економска природа**.** Според истото, криминализацијата претставува огромен опортунитетен трошок. Економското оправдување ги претставува сите економски и финансиски загуба на општеството во кое е забранета, во споредба со алтернативно слободно уредување и контекст во кој конопот би бил дозволено добро, достапно за купување на пазарот и користење за секакви цели. Кривичната одреденост на дејаниата на производство, продажба и овозможување на користење на конопот, не само што насочува голем дел од јавните финансии во борбата со конопот, туку ги намалува и бизнис можностите кои се поврзани со кабанисот, го спречува вработувањето на дел од населението, појавата и раст на канабис индустријата, индустриско користење на конопот, заедно со сите добри ефекти кои ги носат со себе. Дотолку повеќе овие ефекти можат да се зголемат со легализација, и тоа во регион во кој преовладуваат рестриктивни коноп политики. Во тие услови, се отвора врата на канабис-туризмот кој има потенцијал на донесе огромни приливи во услужната дејност и пошироко.

## **Ефекти на забраната**

Во ефекти од рестриктивниот режим на конопот можат да се вбројат повреда на слободно поседување на своето тело, повреда на правото на лекување, голем број на осудени лица за _криминал без жртви (victimless crime)_, зголемена моќ, корупција и злоупотреба на властите и полицијата, помала економија, бизнис и можности за работа, поголем простор за криминал, култура на незнаење, табуизирање и дискриминација, и секако целиот товар од бенефитите на алтернативно општество во кој канабисот би бил дозволен. Во продолжение, можеби најлошиот ефект на забраната е практикувањето и наметнувањето на ставот дека секое општествено прашање и проблем може и треба да се адресира со забрана и наметнување на автротитет, под закана за насилство. 

Во идеално слободно општество, секоја намера за забрана на било какво дејание кое не повредува лични слободи е таа која треба да биде оправдана, а не правилото на лична слобода и принципот на само-поседување. Но како доследни слободољупци, кои сонуваат и делуваат за слободно и просперитетно општество, тука сме да ги истакнуваме оправдувањата за слобода, кои се идентични со оние за ослободување на конопот.

_Насловната слика е искористена од [овде](https://www.420magazine.com/)._
