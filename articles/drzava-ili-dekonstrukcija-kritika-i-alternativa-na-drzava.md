---
title: 'ДРЖАВА ИЛИ? ДЕКОНСТРУКЦИЈА, КРИТИКА И АЛТЕРНАТИВА НА ДРЖАВА'
date: 2020-08-03T00:00:00.000Z
tags:
  - анархизам
  - бездржавие
  - врховизам
  - држава
  - слободарство
  - спонтан-поредок
author: Default Author
coverImage: Nikola-Lj-pic-150x150.jpg
category: uncategorized
---

## **ДЕЛ 1: СТАП ИЛИ? - ПРИСТАПИ КОН РЕД И ПОРЕДОК**  

### **1\. Општествена природа на човекот (_zoon politikon_, _homo economicus_)**

Човекот се раѓа сам и умира сам, но во меѓувреме стапува во односи и со други поединци. Една од социолошките концепции го одредува како _конкретно битие_ на поединецот и негово _постоење_ во рамки на општеството **_-_** односите во кои влегува. \[1\] Во рамките на _општественото постоење_, конкретното битие може одреди како _homo economicus_, затоа што доминантно е рационално, со стремеж за зачувување и унапредување на својот живот и интереси. Адам Смит тоа го забележал во _Богатството на народите_ констатирал: 

> ,,Не заради добрoдетелноста на месарот, пиварот или пекарот ја очекуваме нашата вечера, тука од нивниот однос кон својот интерес.”\[2\] 

Аналогно, човек тргнува од себе и за себе, кога влегува во однос со друг. Но со самиот факт што тој влегува во односи, се _организира_, гради заедници, и не е доволен сам за себе, Арисотел го определил како _zoon politikon_, затоа што ,,не е ниту волк, ниту Бог за сам да живее,” \[3\]  од каде и потребата _општествено да постои._  

Човечкиот живот не е даден со гаранција, туку носителот треба да го чува и унапредува, со цел да преживее и да има _среќен (исполнет) живот_. Чувањето и унапредувањето подразбира задоволување на конкретни потреби и желби и решавање на конкретни проблеми. Отсекогаш, а дотолку повеќе во последните два века, своите потреби и желби ги задоволува, а проблеми решава во рамки на повеќе заедници во кои фунционира - живее, работи, забавува, развива итн. Во истите заедници човекот _делува, комуницира,_ и _разменува_, во насока на своите потребите и споделените проблемите. 

Во целиот тој сплет на делувања, комуникации и размени, потребно е _конкретно уредување_, односно поставување и функционирање на _правила на игра_, кои ќе го **_мотивираат_** и **_ограничат_** поединечното поведение, а ќе служат како рамка за задоволување на потреби и решавање на проблеми.

Аналогно на тоа, човекот како _homo economicus_ има суштинска потреба да биде _zoon politikon_, со цел да го унапреди својот живот преку ползување на својот труд и влегување во односи на делување, комуникација и размена со останатати поединци, почитувајќи одредена нормативна рамка.  

### **2\. Задоволување на желби и потреби (****_економски и политички начин_****)**

Франц Опенхајмер, германски социолог од почетокот на 20-тиот век преку своето дело [_Држава: Нејзина Историја и Развој, Социолошки Гледaно_](http://franz-oppenheimer.de/state0.htm), ја поставува _освојувачката теорија за потеклото на државата_, и издвојува 2 основни општи начина за задоволување на личните потреби и желби.\[4\] Тие се _работа_ и _кражба_. **_Работата_** опфаќа труд, слободно поседување и уживање на плодовите од истиот, и доброволно (взаемно согласно) разменување на истите.  **_Кражбата_** опфаќа одземање на туѓ плод од труд или размена со употреба на _принуда_. Под _принуда_ (_coercion_) се подразбира употреба на физичка сила или закана со употреба на физичка сила врз поединец и/или негов плод од работа \[5\], во смисла на Муреј Ротбард, или кога делувањата на поединец се ставени во служба на туѓа волја, и за туѓа сметка, во поширока смисла на Фридрих Хаек.\[6\]

Овие начини, Опенхајмер ги има именувано и како _економски_ и _политички_ начин, а врз нив понатаму ја гради дистинкцијата _економија_\-_политика_, и [_општествo-држава_](https://www.independent.org/publications/article.asp?id=237). \[7\] 

Врз основа на овие истите, се изградени општите пристапи за решавање на општествени проблеми, имено првиот е пристап на трудољубивоста и доброволноста во општествените односи (насилството може да биде оправдано само во случаи на само-одбрана, и евентуално како реакција на прво иницирано насилство); вториот е пристап во кој принудата (насилството) понекогаш, во повеќе наврати и/или доминантно е легитимна (прифатена).   

### **3\. Човеково битие и општествено постоење (****_индивидуализам и колективизам_****)**

Општество (society) e широк и апстрактен поим, околу кој има бројни дилеми во неговото одредување, од каде почнуваат сите поделби во социо-политичките и идеолошките тенденции.

Во поширока конотација може да се одреди како севкупност од односи и/или интеракции помеѓу луѓето кои го сочинуваат (се дел од него?). Ервин Ласло, во својата [_Индивидуализам, Колективизам и Политичка моќ_](https://www.pdfdrive.com/individualism-collectivism-and-political-power-a-relational-analysis-of-ideological-conflict-e186523226.html) ja определува (како тој вели) _онтолошката концепција_ на општеството како _множество од конкретен субјект_ (човекот како субјект во сите општествени настани) и _каузалниот фактор на односи_ \[8\] (севкупност од економски, општествени, културни и други односи). На почетокот е определен концептот на човекот како _конретно битие_ и севкупност од односи во кои влегува - _општествено постоење_. 

Во зависност од каузлитетот и вреднувањето на релацијата _конкретно битие_ - _општествено постоење_, Ласло издвојува две општи комбинации, кои се основата на разграничувањето на две, взаемно спротивставени политичко-философски идеи, кои имаат огромна улога во дефинирањето на пристапите кон општественото уредување. 

_Првата комбинација_, конкретното битие е _примарно_, а општественото постоење е _секундарно_; поединечното битие има тенденција да го одредува и развива (своето) општественото постоење, а општеството е сума на општествените постоења на конкретните битија - е темел на идеата на **_индивидуализмот._**\[9\]

_Втората_ е она во која општественото постоење е примарно, конкретното битие е секундарно, а општеството дефинитивно го одредува битието - темел е на **_колективизмот_**. 

> Станува збор за теоретски поставки, се подразбира и дека општеството го моделира поединецот, но самото постоење на општеството, е резултат од дејствијата на поединците.\[10\] Колективизмот е _затворена идеа_, не остава простор за излез од општествена детерминираност - ,,општеството го прави човекот,” за разлика од индивидуализмот, кој е _отворен_ \[11\] и остава простор за само-дефинирање, поединечно вреднување, иницијатива и развивање на ,,нови општества.”  

Индивидуализмот и колективизмот како генерални идеи за односот поединец-општество, се врамени во сите идеологии со аспирации за уредување на општество; индивидуализмот во либерализмот, индивидуалистичкиот анархизмот \[12\] и сите други -изми кои во овој процес го истакнуваат поединецот и го поставуваат како цел; а колективизмот во социјализмот, колективистичкиот анархизам, национализмот, еднообразниот утопизам, авторитаризмот, тоталитаризмот и -измите кои поединецот го ангажираат како средство, кон ,,повисока општествена цел.”  

### **4\. Концепт на моќ во општеството (****_општествена и политичка_****)**

Моќ е концепт од големо значење за општествените науки, општественото уредување, како и пристапот кон потребите и проблемите. Аналогно, општеството може да се набљудува како **_арена во која субјекти практикуваат моќ_**, за задоволување на своите желби и потреби, како и за решавање на проблеми. Макс Вебер во неговата _Власт_ најопшто ја определува како можност за _наметнување на волја_ \[13\] во однесувањето на други лица. Оној кој ја практикува моќта се определува како _субјект_ на моќ, додека, оној кон кого е насочена, _објект_ на моќта. Џон Кенет Галбрајт, истакнат економист, државен советник и дипломат, во своето дело [_Анатомија на моќта_](https://plus.mk.cobiss.net/opac7/bib/20361994), го структуира концептот на моќ, ги определува видовите и лоцира изворите. Според него, постојат 3 основни видови на моќ, имено _изнудена_, _наградувачка_ и _условена моќ._\[14\] **_Изнудена моќ_** е _моќта на стапот_, на насилството или заканата со насилство - принудата, кога наметнувањето на волјата е базирана на страв кај објектот на моќта; **_наградувачка_**, е _моќта на морковот_, наметнувањето на волјата е базирано на (взаемна) награда за објектот и субјектот; а **_условена моќ_** е _моќта на зборот_, односно наметнувањето е врз основа на убедување на објектот. Наградувачката и условената моќ се видови кои не се основаат на принуда, и заеднички можат да се наречат _неизнудена моќ._ Овие определби на моќта се теоретски, и скоро секоја конкретна манифестација е адаптација на барем две или три од наведените.

Постојат и други типологизации, кои се слични со Галбрајтовата, имено типологизацијата на Алфред Џеј Нок (и Ротбард), на Ејн Ренд и други мислители во пошироката традиција на класичниот либерализам. Алфред Џеј Нок во своето дело [_Нашиот непријател, Државата_](http://barefootsworld.org/nockoets0.html) (_Our Enemy, the State_) прави дистинкција помеѓу она што претставува политичка и _општествена моќ_ (_social power_).\[15\] Политичката e онаа која произлегува од принудата, и претставува _моќ над човештвото_, додека пак општествена моќ (_social power_) претставува _моќ над природата_.\[16\] И типологизацијата на Ејн Ренд во нејзината збирка на есеи _Капитализам: Непознат идеал_ е во слична насока на онаа на Џеј Нок, само што таа наместо општествена моќ, го користи терминот _економска моќ_ (_economic power_)_._\[17\] Заклучно, општествената моќ во смисла на Џеј Нок и економската моќ, во смисла на Ранд се поистоветуваат со _неинудена моќ_, во смисла на Галтбрајт, а точката на врзување е **_отсуството на принуда_** во нив. 

> Спротивно, политичката моќ се определува како можност за _наметнување_ на волја во општествените односи, втемелена на _принуда_, а оправдана со _легитимитет_ и _суверенитет_. Се базира на _изнудена моќ_ или _моќта на стапот_, а дополнително надоградена со _наградувачка_ и _условена моќ_ на субјектот на моќта - Државата. 

<figure>

![](https://spontaneousorder.in/wp-content/uploads/2019/09/Traffic-1024x695.png)

<figcaption>

Извор: [www.spontaneousorder.in](http://www.spontaneousorder.in)

</figcaption>

</figure>

### **5\. Општествено уредување и пристапи кон проблеми (****_слободарски и врховистички_****)**

_Слободарскиот пристап_ _(liberty approach)_ и _врховистички пристап_ _(power principle)_, претставуваат два основни пристапи \[18\] за уредување на едно општество, како и понатамошно конкретизирање на истите кон задоволување на личните потреби и решавање на споделените проблеми. _Примарниот проблем_, кој треба да биде основа за понатамошно решавање на останатите проблеми и кој го адресираат овие два пристапи е _практичното општественото уредување_, _поставеност на односите_, _легитимност на моќта_ и _ингеренции на субјектите_.

**_Слободарскиот пристап_** кон уредувањето има децентрализиран карактер и предизвикува **_хоризонтално општество,_**\[19\] ,,_од горе надолу_” (_bottom-up_) и е воспоставен врз принципот на **_само-поседување_** (_self-ownership_). Овој принцип е централен во рамките на индивидуалистичката идеа, заедно со нејзините идеолошки продолженија, а Муреј Ротбард, еден од најбитните протагонисти на овој пристап, во неговата [_За Нова Слобода: Слободарски (Либертаријански) Манифест_](https://cdn.mises.org/For%20a%20New%20Liberty%20The%20Libertarian%20Manifesto_3.pdf) (_For a New Liberty: The Libertarian Manifesto_), го определува: 

> ,,Апсолутно право на секој човек, кое потекнува од неговото конкретно битие, да го поседува своето тело, што значи, да го чува ослободено од секаква принуда.” \[20\] 

Субјекти, главни актери во слободарскиот пристап се поединците, со нивните делувања, комуникации и размени во кои влегуваат. Овој пристап тргнува од само-иницијативноста и мотивацијата на поединците за задоволување на своите потреби и решавање на споделените проблеми. Правната основа на пристапот е **_договорот_**, преку кој секој оној кој влегува или има ефекти од одреден однос, потребно е да ја изјави својата согласност за истиот. Непосакуван ефект од слободарскиот пристап може да биде _рамнодушност_, па и отсуство на дејство кон определени проблеми. Како последица на слободарскиот пристап во уредување на конкретно општество, втемелен врз човековото право на неповредливост на неговиот _физички интегритет_, _слобода_ и _сопственост_ принципот на _само-поседување_ и поединечен суверенитет, врз основа на _неизнудена моќ_ се појавува _спонтан општествен поредок_.   

### **_6\._** **Врховистичкиот пристап \[22\]**  **кон општествено уредување (политички авторитет)**

Се врши од еден ексклузивен центар, врз основа на (_политичка) моќ_, како и вербата во општествената детерминираност на поединците. Истиот предизвикува како вели Ренди Барнет _вертикално општество_ \[23\] или хиерархиско ,,_од горе на долу_” (top-down) општество. Врховистичкиот пристап кон општествено уредување следи логика дека текот на општествените односи и _непосакуваните ефекти_ од истите најдобро се регулираат од еден центар. Централна точка на врзување може да биде ,,општото добро,” \[24\] кое во традицијата на Платон и Русо не е само _волјата на мнозинството_, туку и како нешто кое _објективно постои_ \[25\] или во смисла на Сен Симон _општествена корисност_ (_utility_).\[26\] Врховистичкиот пристап има тенденција _свесно_ да (се обиде да) _создаде општествен ред_, преку агентот на самиот пристап и ред, и одредувачот на _општото добро_ и _општата корисност_ \- политичкиот авторитет/центар/систем/држава. Државата е носителот на уредувањето на општеството од еден центар, преку изразување на политичка моќ, оправдана со суверенитет и легитимитет, со цел градење или одржување на општествен ред. Правната основа на овој пристап е **_наредбата_** со која се наметнува ограничување или посакувано поведение врз поединците. Изразувањето на моќта опфаќање централно уредување на општествените односи преку: поставување на правилата на игра (**_нормирање_**), планирање и извршување (**_управување_**) и казнување на оние кои не ги почитуваат (**_санкционирање_**). 

> Дон Лавоие нагласува 2 проблеми со кои се соочува врховистичкиот пристап, и тоа **_проблемот на знаењето_** или утилитарен проблем (_knowledge problem_) и **_тоталираниот_** или моралниот проблем (_totalitarian problem_).\[27\] Проблемот на знаењето се поврзува со (недостаток на) функционирање, продуктивност на економијата и генерирање на _општествена интелегенција_ \[28\], додека пак тоталитарниот проблем со повреди на принципот на само-поседување - _ограничување на слобода_, _узурпирање на сопственост_, _загрозување на физички интегритет_ и _одземање на живот_. Поединците имаат мал простор за учество во уредувањето преку _вклучување_ во структурите под центарот или во современи услови преку практикување на **_право на глас_** (за оние кои ќе бидат во центарот). 

Научно-философските традиции кои го нагласуваат врховистичкиот пристап започнуваат со философската традиција на Платон, заживуваат за време на Просветителството во делата на Русо и социјал-утопистот Сен Симон, како и самиот Карл Маркс, за да се актуелизираат и најмногу да дојдат до израз во 20-тиот век. Подемот на науката и технолошките иновации, претставувала подлога за идеата дека човекот може да ги контролира целокупните општествените текови и да ги сузбива негативните ефекти од истите. Манифестации можат да се пронајдат во постоењето на нацистичка Германија, советска Русија и ред други држави кои проблемите ексклузивно ги решавале (решаваат) _од горе надолу_. Во истите државата успеа да наметна (релативно) кратко-траен централизиран општествен ред, да навлезе длабоко во општествените односи, и да спроведе власт преку убивање, затворање, забрана, цензура, конфискација  и сл. методи. Во современи услови, врховистичкиот пристап може да се пронајде во _помека (женска) форма_ \[29\] и во _фискална рамка_, манифестиран во екстензивните држави на благосостојба (_welfare state_) и држави-дадилки (_nanny state_), со силна тенденција на контрола, планирање и распределување, а со тоа и (обид за) наметнување на тековите во општеството _од горе надолу_.  

### **7\. Спонтан поредок**

Секое општество (а со тоа и пристапот) се манифестира во конкретен ред/поредок.\[30\] Тој е **_моменталниот пресек_** од сите односи во истото. Тука спаѓаат сите делувања, комуникации и размени. Со цел разликување, крајниот резултат на слободарскиот пристап е наречен _поредок_, додека оној на врховистичкиот е _ред._

Спонтаниот поредок е последица на актуелизација на идеата на индивидуализмот и адаптација на слободарскиот пристап. Се темели на слободни и _суверени поединци,_ \[31\] кои преку своето делување _мотивирани_ и со _цел_ \[32\] влегуваат во општествени односи. Се базира на взаемно-согласни волји и отсуство на принуда во целокупниот општествен собраќај. Аналогно истиот не значи дека секој може да прави што сака, туку дека е формиран и организиран преку доброволни односи и постоење на повеќе _практични авторитети_ \[33\] од времен караткер (наместо врз еден постојан и ексклузивен _политички авторитет_). Во поредокот е легитимно практикување на _неизнудена, општествена или економска моќ_. Гаранција на принципот на само-поседување е _правото на излез (exit)_ \[34\] на поединецот од секој општествен однос во кој е инволвиран или има делува врз него.

За **_спонтан поредок_** ([_spontaneous order_](https://www.libertarianism.org/encyclopedia/spontaneous-order)) \[35\], имплицитно и екплицитно пишувале плеада на дејци, како Џон Лок, Адам Смит, Дејвид Хјум, Пјер Џозеф Прудон, Лудвиг фон Мисес \[36\], Фридрих фон Аугуст Хаек, Дон Лавоие, Ханс Херман Хопе итн. Смит брилијантно го опишал функционирањето на пазарната економија, со _невидливата рака._ Во негова смисла, ,,ослободувањето на поединците да ги бараат своите интереси на пазарот, несвесно ќе вроди со економски поредок обележан со богатство и зголемување на придобивките на секој кој е доволно среќен да учествува во него”\[37\] - _пазарен поредок_. Прудон го има добро формулирано во фразата ,,Слободата е мајка на поредокот, а не негова ќерка.”\[38\] Хаек го нарекува _каталаксија_ (_catallaxy_) и го одредува како производ на човекови делувања (акции), но не на човеков дизајн. Исто така го нарекува и _полицентричен поредок,_ \[39\] затоа што се базира  на многубројни центри на моќ.\[40\] _Мохамед Бамје_ го нарекува _ненаметнат поредок_, и го oпишува како доброволен, втемелен врз практични авторитети. _Ханс Херман Хопе_ го именува _природен поредок,_\[41\] кој произлегува од природните (доброволни) односи помеѓу поединците. Сите овие концепции на поредоци всушност се поклопуваат и аспектираат општествена последица, инспирирана од индивидуалистички идеи на адаптиран слободарски пристап, преку почитување на принципот на само-поседување, доброволно-договорно (само)уредување и постоење на голем број центри на (неизнудена) моќ, кои делуваат во насока на поредокот, но немаат капацитет и не го креираат своеволно.  

<figure>

![](https://fee.org/media/9404/20130409_heartfeature.jpg?anchor=center&mode=crop&height=656&widthratio=2.1341463414634146341463414634&rnd=131303472560000000)

<figcaption>

Извор: [www.fee.org](http://www.fee.org)

</figcaption>

</figure>

### **8.**  **Однос ред и поредок**

Помеѓу редот и поредокот не постои разлика како моментални показатели на севкупните општествени односи, но се разликуваат квалитативно. Може да се прикажат на **_вертикална оска_**, на екстремите долу-ред, горе-поредок (како концептуални модели), а помеѓу нив е реалниот ред-поредок. Иницијатор на дистинкцијата ред-поредок претставува пристапот кон општествено уредување, кој може да биде слободарски и врховистички. Конкретен показател може да бидат **_постоењето_** (_existence_)_,_ **_улогата_** (_role_) и **_ставот_** (_attitude_) на политичкиот центар \[42\] - државата. Кај редот, уредувањето се базира на _општо (надпоединечно) добро_, додека кај поредокот, истото се базира на принципот на само-поседување на поединците и легитимно стапување во доброволни односи. **_Тоталните држави_** со силно адаптиран врховистички пристап се стремат да воспостават тотално наметнат ред, додека пак идеален спонтан поредок би имало во ситуација на **_бездржавие_**, со потполна актуелизација на слободарскиот пристап. Во општествата во кој живее човекот во 21 век, скоро и да се изоставени екстремите, но во сите доминира еден од овие пристапи, кој вродува во поредок или ред.  

\[1\] Ervin Laszlo - Individualism, Collectivism & Political Power (1963, Springer-Science+Business Media, B.V.:Hague)

\[2\] Aдам Смит - [Богатството на народите](https://plus.mk.cobiss.net/opac7/bib/24946954) (1997, Скопје: Штрк)

\[3\] Аристотел - [Никомахова Етика](https://plus.mk.cobiss.net/opac7/bib/55012618) (2003, Скопје: Три)

\[4\] Franz Oppenheimer - The State: Its History and Development Viewed Sociologically (1926, New York: Vanguard Press)

\[5\] Murray Rothbard - [The Ethics of Liberty](https://cdn.mises.org/The%20Ethics%20of%20Liberty%2020191108.pdf) (1998, New York University Press)

\[6\] Nick Manley - [Hayek vs. Rothbard on Coercion](https://c4ss.org/content/24306) (2014, Center for Stateless Society)

\[7\] Wendy Mcelroy - [Defining State and Society](https://www.independent.org/publications/article.asp?id=237) (1998, Independent Institute)

\[8\] Ervin Laszlo - Individualism, Collectivism & Political Power (1963, Springer-Science+Business Media, B.V.:Hague)

\[9\] Ibid

\[10\] На слична линија може да се гледа и дебата _nature vs. nurture_, која може да се протолкува како _in order to nurture, you need nature_, или јајце-кокошка дебатата.

\[11\] Karl Popper - [The Open Society and its Enemies](https://www.pdfdrive.com/the-open-society-and-its-enemies-new-one-volume-edition-e184017478.html) (1945, Princeton University Press)

\[12\] Bosko Karadzov - [Demonopolization of the State: The Problem of Security and Freedom in Minarchist Society](https://karadzovbosko.wordpress.com/2019/09/02/demonopolization-of-the-state-the-problem-of-security-and-freedom-in-the-minarchist-society/) (2019, karadzovbosko.wordpress.com)

\[13\] Maks Veber - Vlast: Sociologija Vlasti (2014, Mediterran Publishing: Novi Sad)

\[14\] Џон Кенет Галбрајт - Анатомија на Моќта (1995, Култура: Скопје)

\[15\] Alfred Jay Nock - Our Enemy, the State (1935, barefootsworld.org)

\[16\] Murrey Rothbard - [Anatomy of the State](https://cdn.mises.org/Anatomy%20of%20the%20State_3.pdf) (2009, Ludwig von Mises Institute)

\[17\] Ayn Rand - Capitalism: The Unknown Ideal (1967, Penguin Group: New York)

\[18\] Randy E. Barnett - [Pursuing Justice in a Free Society: Part One - Power vs. Liberty](https://perma.cc/MY4S-K4K9#top) (1985, Criminal Justice Ethics)

\[19\] Randy E. Barnett - [The Structure of Liberty: Justice and the Rule of Law](https://b-ok.cc/book/2468617/53c30c) (2014, Oxford University Press)

\[20\] Murray Rothbard - For a New Liberty: The Libertarian Manifesto (1973, Ludwig von Mises Institute)

\[21\] Џон Лок - [Писмо за Толеранцијата; Две расправи за Владата](https://plus.mk.cobiss.net/opac7/bib/67597578) (2006, Аз-буки: Скопје)

\[22\] Врховистичкиот пристап како таков не се поврзува само со уредувањето на едно општество во целина, туку истиот постои во повеќе заедници во рамките на општеството. Школски пример за врхивистички пристап е уредувањето на армијата, каде што се следи строга хиерархиска структура, во која што наредбите доаѓаат од центарот (од горе), а поединците (војниците) имаат една можност - да постапат по неа. Исто така врховистичкиот пристап е доминантен во _патријархалните фамилии_, некои корпорации и сл.

Randy E. Barnett - [The Structure of Liberty: Justice and the Rule of Law](https://b-ok.cc/book/2468617/53c30c) (2014, Oxford University Press) 

\[23\] Ibid

\[24\] Жан-Жак Русо - [Општествен Договор](https://plus.mk.cobiss.net/opac7/bib/93523722) (2013, Ѓурѓа: Скопје)

\[25\] David Osterfeld - [Freedom, Society and State: An Investigation into the Possibility of Society without Government](https://cdn.mises.org/Freedom,%20Society,%20and%20the%20State_6.pdf) (1986, Cobden Press: San Francisco) 

\[26\] Сен-Симон е еден од првите поборници за адаптација на врховистичкиот пристап, преку идеата за централно планирање на индустријата, колективно поседување на средствата на производство и _општествената корисност_ (_social utility_) како цел на определено уредување. Теоретскиот систем кој го гради, а подоцна марксизмот се темели на истиот е наречен социјал-утопизам.

Don Lavoie - [National Economic Planning: What’s Left?](https://www.amazon.com/National-Economic-Planning-What-Left/dp/1942951264) (2016, Mercatus Center at George Mason University)

\[27\] Ibid

\[28\] Општественото интелегенција како сумирано знаење од локални и времени знаења на учесниците, кое се генерира при доброволно влегување и размени во односите.

Ibid

\[29\] Јонах Голдберг во неговата [_Либерален Фашизам_](https://www.pdfdrive.com/liberal-fascism-the-secret-history-of-the-american-left-from-mussolini-to-the-politics-of-meaning-e193258024.html) пишува за ,,женска форма на тоталитарианизам” изразена во современите (либерални) режими, за разлика од _машката верзија_, запазени во фашистичките и комунистичките режими од 20-тиот век. Исто така, Нолберг оваа дистинкција ја прави и во однос на познатите дистописки дела, Орвеловата _1984_ ја претставува машката визија за тоталитарианизмот, додека пак Хаксли преку својот _Храбар Нов Свет_ ја претставува женската. 

Jonah Nolberg - Liberal Fascism: The Secret History of the American Left, from Mussolini to the Politics of Meaning (2008, Doubleday)

\[30\] Eugene Heath - [Spontaneous Social Order and Liberalism](http://www.law.nyu.edu/sites/default/files/ECM_PRO_060885.pdf) (2005, NYU Journal of Law and Liberty (inaugural issue))

\[31\] Nikola Lj. Ilievski - [The Individual Sovereignty: Conceptualization and Manifestation](http://e-jlia.com/papers/v2_2.pdf) (2015, Journal of Liberty and International Affairs, Vol.1, Num.2)

\[32\] Лудвиг фон Мисес, истакнат економист од 20-тиот век и една од најбитните фигури за класичниот либерализам во 20-тиот век, истакнува дека делувањата (акциите), а со тоа и односите во кои влегуваат луѓето имаат определена цел и мотив. Во таа смисла, анализата на економски и пошироки општествени активности треба да се базира на општа теорија на избор и мотиви. Аналогно на тоа, Мисес истакнува дека економијата не е доволна како наука за да ги проучи делувањата на поединците и има потреба од поопшта универзална - **_праксеологија_** или наука за човековите делувања (од која и економијата е дел).

Повеќе: George H. Smith - [Praxeology](https://www.libertarianism.org/encyclopedia/praxeology) (2008, libertarianism.org)

\[33\] Mohammed A. Bamyeh - [Anarchy as Order: The History and Future of Civic Humanity, World Social Change](https://www.pdfdrive.com/anarchy-as-order-the-history-and-future-of-civic-humanity-world-social-change-e190049504.html) (2009, Rowman & Littlefield Publishers, Inc.)

\[34\] Albert O. Hirschman - [Exit, Voice and the State](https://www.cambridge.org/core/journals/world-politics/article/exit-voice-and-the-state/F457D32832FF78159F955828527CFF81) (2011, Cambridge University Press)

\[35\] Norman Barry - [Spontaneous order](https://www.libertarianism.org/encyclopedia/spontaneous-order) (2008, libertarianism.org)

\[36\] Спонтаниот поредок, покрај неговото најтесно значење во економијата, може да се пронајде и во поширокото општествено функционирање, но и во биолошкото функционирање на живите организми. Единките во сите овие контексти делуваат како едно, но сепак не постои централен авторитет кој го регулира делувањето. Пример е настанокот и одржувањето на јазиците, настанокот на англо-саксонското право, а исто така е присутен и помеѓу живите организми, кои делуваат синхронизирано во отсуство на централен авторитет (мравки, птици и сл.)

Повеќе: Steven Strogatz - [The Science of Sync](https://www.ted.com/talks/steven_strogatz_the_science_of_sync#t-5148) (2004, TED talk)

\[37\] Адам Смит - Богатството на народите (1997, Скопје: Штрк)

\[38\] Автор на познатата максима е Пјер Џозеф Прудон, првиот само-прогласен анархист. Максимата е популаризирана од Бенџамин Такер. Прудон пишува исто така за поредокот кој произлегува од доброволните односи и размени. 

Pierre Joseph Proudhon - [The Principle of Federation and the Need to Reconstitute the Party of Revolution](http://www.ditext.com/proudhon/federation/federation.html) (1863, E. Dentu: Paris)

\[39\] Friedrich von August Hayek - [The Constitution of Liberty: The Definitive Edition](https://www.pdfdrive.com/the-constitution-of-liberty-e34315160.html) (1960, University of Chicago Press)

\[40\] Goran Ilik & Nikola Lj. Ilievski - [Polycentrism: Operationalization and its Significance](https://mafiadoc.com/towards-a-better-future-the-rule-of-law_5cb1d2f4097c475b688b4572.html) (2008, International Scientific Conference “Towards a Better Future: Rule of Law, Democracy, and Polycentric Development”, Faculty of Law Bitola)

\[41\] Hans-Hermann Hoppe - [Democracy: The God that Failed: The Economics, Politics of Monarchy, Democracy and Natural Order](https://www.pdfdrive.com/democracy-the-god-that-failed-the-economics-and-politics-of-monarchy-democracy-and-natural-order-e185119033.html) (2001, Transactions Publishers)

\[42\] _Постоење_ - дали постои држава или не (бездржавно општество); _улога -  функциите на државата_ (дали се работи за _ноќен стражар држава_ (night watchmen state), социјална држава, или сеприсутна тотална држава), _даночна оптовареност_, и _инволвираност на населението_; _став_ \- почитување на владеење на право, ефикасност, транспарентност, одговорност.

**Литература:**

Адам Смит - [Богатството на народите](https://plus.mk.cobiss.net/opac7/bib/24946954) (1997, Скопје: Штрк);

Albert O. Hirschman - [Exit, Voice and the State](https://www.cambridge.org/core/journals/world-politics/article/exit-voice-and-the-state/F457D32832FF78159F955828527CFF81) (2011, Cambridge University Press)

Alfred Jay Nock - Our Enemy, the State (1935, barefootsworld.org)

Аристотел - [Никомахова Етика](https://plus.mk.cobiss.net/opac7/bib/55012618) (2003, Скопје: Три);

Ayn Rand - Capitalism: The Unknown Ideal (1967, Penguin Group: New York);

Bosko Karadzov - [Demonopolization of the State: The Problem of Security and Freedom in Minarchist Society](https://karadzovbosko.wordpress.com/2019/09/02/demonopolization-of-the-state-the-problem-of-security-and-freedom-in-the-minarchist-society/) (2019, karadzovbosko.wordpress.com)

David Osterfeld - [Freedom, Society and State: An Investigation into the Possibility of Society without Government](https://cdn.mises.org/Freedom,%20Society,%20and%20the%20State_6.pdf) (1986, Cobden Press: San Francisco) 

Don Lavoie - [National Economic Planning: What’s Left?](https://www.amazon.com/National-Economic-Planning-What-Left/dp/1942951264) (2016, Mercatus Center at George Mason University)

Ervin Laszlo - Individualism, Collectivism & Political Power (1963, Springer - Science + Business Media, B.V.:Hague);

Franz Oppenheimer - The State: Its History and Development Viewed Sociologically (1926, New York: Vanguard Press);

George H. Smith - [Praxeology](https://www.libertarianism.org/encyclopedia/praxeology) (2008, libertarianism.org)

Goran Ilik & Nikola Lj. Ilievski - [Polycentrism: Operationalization and its Significance](https://mafiadoc.com/towards-a-better-future-the-rule-of-law_5cb1d2f4097c475b688b4572.html) (2008, International Scientific Conference “Towards a Better Future: Rule of Law, Democracy, and Polycentric Development”, Faculty of Law Bitola). 

Hans-Hermann Hoppe - [Democracy: The God that Failed: The Economics, Politics of Monarchy, Democracy and Natural Order](https://www.pdfdrive.com/democracy-the-god-that-failed-the-economics-and-politics-of-monarchy-democracy-and-natural-order-e185119033.html) (2001, Transactions Publishers)

Friedrich von August Hayek - [The Constitution of Liberty: The Definitive Edition](https://www.pdfdrive.com/the-constitution-of-liberty-e34315160.html) (1960, University of Chicago Press)

Karl Popper - [The Open Society and its Enemies](https://www.pdfdrive.com/the-open-society-and-its-enemies-new-one-volume-edition-e184017478.html) (1945, Princeton University Press);

Maks Veber - Vlast: Sociologija Vlasti (2014, Mediterran Publishing: Novi Sad);

Mohammed A. Bamyeh - [Anarchy as Order: The History and Future of Civic Humanity, World Social Change](https://www.pdfdrive.com/anarchy-as-order-the-history-and-future-of-civic-humanity-world-social-change-e190049504.html) (2009, Rowman & Littlefield Publishers, Inc.)

Murrey Rothbard - [Anatomy of the State](https://cdn.mises.org/Anatomy%20of%20the%20State_3.pdf) (2009, Ludwig von Mises Institute);

Murray Rothbard - For a New Liberty: The Libertarian Manifesto (1973, Ludwig von Mises Institute);

Murray Rothbard - [The Ethics of Liberty](https://cdn.mises.org/The%20Ethics%20of%20Liberty%2020191108.pdf) (1998, New York University Press);

Nick Manley - [Hayek vs. Rothbard on Coercion](https://c4ss.org/content/24306) (2014, Center for Stateless Society);

Nikola Lj. Ilievski - [The Individual Sovereignty: Conceptualization and Manifestation](http://e-jlia.com/papers/v2_2.pdf) (2015, Journal of Liberty and International Affairs, Vol.1, Num.2)

Norman Barry - [Spontaneous order](https://www.libertarianism.org/encyclopedia/spontaneous-order) (2008, libertarianism.org)

Pierre Joseph Proudhon - [The Principle of Federation and the Need to Reconstitute the Party of Revolution](http://www.ditext.com/proudhon/federation/federation.html) (1863, E. Dentu: Paris)

Randy E. Barnett - [Pursuing Justice in a Free Society: Part One - Power vs. Liberty](https://perma.cc/MY4S-K4K9#top) (1985, Criminal Justice Ethics);

Randy E. Barnett - [The Structure of Liberty: Justice and the Rule of Law](https://b-ok.cc/book/2468617/53c30c) (2014, Oxford University Press);

Steven Strogatz - [The Science of Sync](https://www.ted.com/talks/steven_strogatz_the_science_of_sync#t-5148) (2004, TED talk)

Wendy Mcelroy - [Defining State and Society](https://www.independent.org/publications/article.asp?id=237) (1998, Independent Institute);

Џон Кенет Галбрајт - Анатомија на Моќта (1995, Култура: Скопје);

Џон Лок - [Писмо за Толеранцијата; Две расправи за Владата](https://plus.mk.cobiss.net/opac7/bib/67597578) (2006, Аз-буки: Скопје);

Жан-Жак Русо - [Општествен Договор](https://plus.mk.cobiss.net/opac7/bib/93523722) (2013, Ѓурѓа: Скопје)  

![](http://libertaniabackup.local/wp-content/uploads/2020/03/Nikola-Lj-pic-150x150.jpg)

**Автор:  
Никола Љ. Илиевски**  
Програмски директор, Либертаниа - Центар за Современа Политика  
Национален координатор, Студенти за слобода  
Студент на докторски студии, политички науки, Правен факултет УКИМ-Скопје;
