---
title: Морална критика на државата
date: 2021-11-08T00:00:00.000Z
tags:
  - држава-2
  - етика
  - критика
  - морал
  - слобода
  - философија
author: Default Author
category: текстови
coverImage: 54596540_303.jpg
---

## **Академијата и државата**

_**Државата како аксиома во општествените науки**_

Во меинстрим академскиот контекст, и тоа во оној што се однесува на општествените науки, како философијата, политичките, правните, економските и социолошките, државата има таканаречена _аксиоматска поставеност_. Првенствено претставува главен субјект во академскиот и научно-истражувачкиот дискурс, но дотолку повеќе, таа е и главен субјект во општественото функционирање и различните процеси во кои доаѓаат до израз и се решааваат општествени проблеми. Државата е поставена нормативно, како дежурен и сеприсутен, сфатен _априори_ и однапред зададен, субјект во општествените процеси. Нејзина основна задача е да обезбеди определен општествен ред и функционирање, и секако да се грижи за граѓаните (државјаните, корисниците), и тоа не само за нивните слободи и имоти, туку и за нивната благосостојба, која може да биде економска, здравствена, образовна, културна итн.

Овие теории, ја искористуваат ваквата поставеност на државата и ја потенцираат посакуваноста истата да решава општествени проблеми или да изразува грижа за определени аспекти од животот на граѓаните. Некои од нив, можеби се насочени кон некаква кртитика на власта, но ниедна не потенцира на неправедноста или неефикасноста, која се содржи во суштината на државата, поаѓајќи од тоа дека е единствена организација во општеството која има ексклузивно право на употреба и закана со употреба на сила и нејзината задолжителност за сите поединци. Со самата првенствена зададеност, сеприсутност и поставеност низ мноштво идентитети како држава, власт, јавно, заедничко, и сл, претставува тежок зафат за политиколозите, економистите, социолозите, истата да ја исцртаат и издвојат од севкупните општествени процеси, т.е. од општеството. Дали ако е јавно е исто како и државно, дали општествено е државно? - Веројатно не, но обете се застапени, или непосредно поврзани со државата.

_**Слободарството и ставот кон државата**_

Се разбира, постоеле и постојат школи или академски правци, кои се скептици кон ваквата поставеност на државата, како застапник и делувач во име на општеството. Овој доминантниот нормативен аспект, или _како треба да функционира државата_, од овие школи и правци е надополнет со реален аспект, или _како државата функционира_ во општествената стварност и е во основа од философска или морална и економска или утилитарна природа.

Слободарството претставува широка идеолошка тенденција, која се одразува со скептичност кон политички или секаков вид на наметнатни (со принуда) авторитети, и секако верување во моралната исправноста и ефикасноста на принципите на поединечна или лична слобода, лично самопоседување и пазарна регулација на економските, и пошироко општествените односи.

_**Слободарството и ставот кон државата**_

Се разбира, постоеле и постојат школи или академски правци, кои се скептици кон ваквата поставеност на државата, како застапник и делувач во име на општеството. Овој доминантниот нормативен аспект, или _како треба да функционира државата_, од овие школи и правци е надополнет со реален аспект, или _како државата функционира_ во општествената стварност и е во основа од философска или морална и економска или утилитарна природа.

Слободарството претставува широка идеолошка тенденција, која се одразува со скептичност кон политички или секаков вид на наметнатни (со принуда) авторитети, и секако верување во моралната исправноста и ефикасноста на принципите на поединечна или лична слобода, лично самопоседување и пазарна регулација на економските, и пошироко општествените односи.

## **Морална критика на државата**

Моралната или философската критика на државата тргнува од ниво на најмалото малцинство во политичко-општественото функционирање, и  тоа поединецот или човекот. Оваа критика ја аспектира и ја критикува државата, првенствено како _неправеден_ или морално проблематичен општествен ентитет или организација.

Критиката на државата е затоа што таа претставува најголем, а воедно и _легитимен_ повредувач на човековите права, што е непосредно поврзано со нејзината природа на ентитет кој ексклузивно може да се вклучи во општествените односи, и тоа со употреба или закана со употреба на насилство. Таа е единствениот субјект во општеството, на кој и е овозможено да употреби сила и она што најмногу го употребува - изнуда, или закана со употреба на сила. Дотолку повеќе, државата е мета на оваа критика и поради нејзината поставеност која не предвидува право на излез од истата, и тоа не физички, туку правен излез. Таа е обврзувачка заедница, која не нуди излез од нејзината надлежност. Поединците не ја имаат изразено својата согласност за учество во државата, односно за авторитетот кој државата го изразува врз нив. Аналогно, таа се базира на наредба, а не на договор, во кој согласноста на страните е клучна и апсолутно неопходна.

Моралната критика на државата се надоврзува на моралното оправдување на слободата, поаѓајќи од неповредливото, неотуѓивото и постојаното право на слобода, кое е императив и се однесува на секој поединец. Истата, имплицитно се провлекува кај првите слободарски мислители, уште од антиката, но својата современа форма ја добива со појавата на либерализмот за време на просветителството и теоријата на природни права, и со повторното заживување на либералната традиција во 20-тиот век, кај современите онтолошки либертаријанци и класични либерали. 

_**Природни и позитивистички правни теории**_

Природно-правната теорија за потеклото на правата на човекот е во насока на моралната критика на државата, и наспротив меинстрим теориите, правата на човекот ги аспектира како аксиома, или почетна положба во понатамошна анализа и вреднување на општествените односи и уредувања. Тргнува од самата природа на човекот и постулатите за слобода во потрагата по среќа, целовитост на физички интегритет и право на заработување и поседување сопственост, кои имаат карактер на аксиома во поставувањето на темелите за организирање на едно општество. Овие постулати за прв пат се втемелени во _Федералистичките списи_ (_the Federalist papers_), напишани од основоположниците на САД, за промоција на ратификувањето на уставот, кој ги артикулира истите. Клучниот момент кај _природните права_ на човекот е загарантираното право на отфрлање на секоја власт која е тиранска, потенцирано со правото на поседување на оружје, кое потенцира на поголемата вредност на поединецот, од секакви видови на колективни организирања. Природно-правната теорија за потеклото и поставеноста на правата на човекот соодветствува со онтолошките и епистемолошките поставки на философијата на индивидуализмот, затоа што во нејзиниот центар го истакнува поединецот, а не постоечките  општествени односи.

Позивистичките перспективи, наспротив природно-правните, правата на човекот ги гледаат низ призмата на нивната заштита или гаранцијата за нивната заштита, односно оној кој ги заштитува и гарантира е и нивен претходник, а тоа е политичката заедница или во современи услови - државата. Според логиката на природно-правната морална традиција, правото и претходи на државата, додека позитивистите се ослонуваат на обратното, дека правото е резултат на државата, односно нa наградба на субјектот кој го спроведува и гарантира. Позитивистичките теории за правата на човекот, нивното признавање и постоење го втемелува како второстепено прашање, додека државата, која по дефиниција треба да ги обезбедува, ја поставува како првостепена. Истите изјавуваат дека нема права без држава и се повикуваат на поголемата вредност на државата во однос на поединецот.

Оттука потекнуваат и разликите и неконзистентностите помеѓу слободарството како целокупна теорија, активизам и тенденција со позитивно-правната школа на правата на човекот. 

_**Непосредна и посредна повреда на слободата на човекот**_

Како и напоменато во самата дефиниција на слободата како простор за делување на човекот во кој отстуствува насилство, или закана со употреба на насилство, како кон него самиот, така и кон неговиот имот; насилството се позиционира како концептуален и реален антоним на слободата. Не е слободен оној човек кој е принудуван, врз кого се врши контрола, мета е на ограничување и слични други загрозувачки дејствија, засновани врз принуда - употреба и закана со употреба на физичка сила.

Повредата на човековата слобода опфаќа нарушување на неговиот физички интегритет, нарушување на слободата на движење, изразување и делување, нанесување на штета и оттуѓување на неговиот имот, како и други дејствија зад кои стои принудата, како што е претходно определена. 

Оттука се провлекуваат 2 основни категории на повреда на човековата слобода, кои генерички ги опфаќаат сите видови на повреди, а тоа се **_непосредната_** и **_посредната_** повреда на слободата.

Непосредната повреда на човековата слобода се однесува на експлицитно посегнување по насилство или употреба на физичка сила во општествените односи, кон конкретен поединец и/или група поединци. Овој вид на односи, врз кои државата, и како концепт и како реалност е базирана, претставува правило во нејзините односи низ историјата. Овој  вид на повреди се појавуваат во форма на убивање, физичко малтретирање, лишување од слобода (затворање), ограничување на слобода, шпионирање и повреда на приватност, одземање и уништување на имот, како и нанесување на штета. 

За разлика, посредната повреда на слободата се однесува, не на употреба на физичка сила, туку само на закана со употреба на физичка сила, доколку не се пристапи кон посакуваното поведение. Тука може да се вметни (скоро) целата регулатива на државата, која се темели врз заканата за употреба на физичка сила и насилство, за поведенија, различни од предвидените. Секако, како и претходниот вид, така и овој, не се однесува исклучиво само на човековиот физички интегритет и слобода на движење, туку и на неговиот имот.

Во современите држави, посредните повреди на човековата слобода се доминантни, за разлика од непосредните, кои се во релативно помал обем, и имаат тенденција на намалување. Овие посредни повреди можат да се појават во најразлични форми, како одданочување, поставување на услови за најразлични видови на активности, инкриминирање на различни поведенија кои не претставуваат повреда на личната слобода, различни условени ограничувања под притисок на употреба на сила и сл. Посредните повреди на човековата слобода претставуваат правило во постоењето и одржувањето на државата и најчесто се насочени кон имотот на поединците. Во денешницата, и тоа во западните развиени држави, повредите во поголема мера се изразени преку одданочување, задолжување и непосредно мешање во економските процеси, отколку во други _неимотни_ изрази на повреда. Заканата со употреба на сила непосредно се манифестира во лишување од слобода и одземање на имот.

Но, се поставува прашањето дали постојат повреди на слободата кои се легитимни и оправдани? Да, но тоа се случаи по исклучок, и тоа во услови на крајна нужда, самоодбрана и на санкција за нарушена слобода или настаната штета.

_**Резиме**_

Државата како концепт и како општествена реалност е предмет на критика, која доаѓа од повеќе академски дисциплини, пред се философијата, економијата, правото, социологијата и сл. Философијата, како _мајка на знаењето_ ја доставува моралната критика на државата, и потенцира дека државата е неморална, затоа што се базира на принуда - употреба и закана со употреба на насилство, што е во спротивност со човековата слобода, како концепт и како барање за нејзино воспоставување и почитување во општествената реалност. Покрај философската или моралната критика, исто така толку гласни се и утилитарната или економската критики на државата, која пак се фокусира на функционирањето и (не)ефикасноста на државата во целокупната регулација, но и како субјект во општествените односи. Дополнително, може да се набројат и правната, културната, образовна, здравствена, социолошката и други слични критики, сите со различен аспект врз државата. 

Општество во кое постои сеприсутна и држава со голем број на надлежности во општествените текови и односи, не е морално општество. Морално општество е она општество во кое односите се базирани и доследно ги почитуваат природните права на човекот, во кое отсуствува политички авторитет кој арбитрерно се вклучува во повреда на истите без никакви реперкусии, и во кое поединците се слободни да трагаат по својата среќа, во секоја и во потполна смисла, освен со принуда и измама. 

Моралното или слободното опшетство се одликува со загарантирана лична слобода за секој поединец подеднакво, доброволни или заемно согласни општествени односи, силно заштитени сопственички права, точно ограничени и вјармени политички авторитети или алтернативно приватни носители на општествени организирање, владеење на правото и она што е договорено меѓу субјектите, слободна економија, доминантно пазарно регулирање на економските и општествените односи и мирољубива и неутрална политика кон надвор со фокус на непречена размена и комуникација.

| Повеќе литература:   Ayn Rand - Capitalism, the unknown idea   Bosko Karadzov - [Demonopolization of the State: The Problem of Security and Freedom in Minarchist Society](https://karadzovbosko.wordpress.com/2019/09/02/demonopolization-of-the-state-the-problem-of-security-and-freedom-in-the-minarchist-society/)   Eamonn Butler - [Foundations of a Free Society](http://www.iea.org.uk/sites/default/files/publications/files/IEA%20Foundations%20of%20a%20Free%20Society%20web%2029.10.13_0.pdf)   Ervin Laszlo - Individualism, Collectivism & Political Power   James Madison or Alexander Hamilton - [Federalist 51](https://www.nlnrac.org/american/american-civil-rights-movement/documents/federalist-51)    Jud Campbell - [Natural Rights, Positive Rights, and the Right to Keep and Bear Arms](https://scholarship.law.duke.edu/cgi/viewcontent.cgi?article=4960&context=lcp)   Ludwig von Mises - Human Action: A Treatise of Economics   Murray Rothbard - [The Ethics of Liberty](https://cdn.mises.org/The%20Ethics%20of%20Liberty%2020191108.pdf) (1998, New York University Press)   Randy E. Barnett - [Pursuing Justice in a Free Society: Part One - Power vs. Liberty](https://perma.cc/MY4S-K4K9#top)   Tom G. Palmer - [Why Liberty](https://www.yumpu.com/en/document/read/37523017/a-free-pdf-version-students-for-liberty)   Wendy Mcelroy - [Defining State and Society](https://www.independent.org/publications/article.asp?id=237) |
| --- |
