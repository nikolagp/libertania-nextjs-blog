---
title: Eкономска критика на државата
date: 2021-12-26T00:00:00.000Z
tags:
  - laissez-faire
  - држава
  - економија
  - знаење
  - критика
  - општество
  - слобода
author: Default Author
category: текстови
coverImage: ekonomska-kritika-na-drzavata-cover.jpg
---

Покрај моралната критика на државата, чии основи се во философијата, а во фокусот на внимание е поединецот, постои и утилитарна критика на истата. Утилитарната критика е базирана врз економијата како наука, и пошироко, врз општествените науки, а најзиното внимание е насочено кон општеството во целина, и последиците од потенцијално воспоставување на поединечната слобода како основен принцип во организирањето на економијата и општеството. Економската критика на државата се задржува на функционалноста на економијата, и капацитетот за рационална алокација на ресурси, споредбено во услови на слободна конкуренција и во услови на различен тип на мешање од страна на државата. Освен економски, утилитарната критика може да има и правен, културен, образовен и здравствен карактер. Но, овој текст ќе се задржи на економската критика.

### _Економска критика на државата_

Гистав де Молинари, истакнат француски економист, во средината на 19-ти век го пишува својот есеј _За производство на безбедност_ (_De la production de la sécurité_) ([The Production of Security](https://mises.org/library/production-security-0)), објавен во економското списание _Journal des Economistes_, во кој го истакнува аргументот за целосна _пазаризација_ на општеството, односно целосно уредување на општествените и економските односите со помош на пазарна регулација, и заменување на монополот на физичка принуда со слободна конкуренција. За разлика од останатите либерали економисти, во негово време, како Бастиат Жан Батист Сеј, Шарло Конт и Шарло Денер, тој е радикален, оди чекор понапред и посредно предлага укинување на државата, како монопол, а услугите кои таа ги дава, меѓу кои најбитна, [услугата на безбедност](https://mises.org/library/production-security-0), да бидат преземени од приватни агенции или компании, кои не се монополи, и подлежат на пазарните механизми. Ова свое тврдење, Молинари го темели врз супериорноста на слободната конкуренција и пазарите во алокација на ресурсите, а со тоа и во регулирањето на односите. Со самото тоа, Молинари може да се постави како родоначалник на економската критика на државата.

Фредерик Бастиат во својата _Она што се гледа и она што не се гледа_ ([_That Which Is Seen, and That Which Is Not Seen_](https://mises.org/library/which-seen-and-which-not-seen#:~:text=In%20the%20department%20of%20economy,its%20cause%20%E2%80%94%20it%20is%20seen.)) констатира дека економијата претставува наука, која не треба исклучиво да се фокусира на оние краткорочни или видливи ефекти, како врз економските односи, така и врз благосостојбата на определена група или општеството во целина, туку, таа треба да ги земи во предвид и оние ефекти кои се предизвикани од државното мешање на долг рок, и оние кои не се непосредно видливи. Тоа е она што тој го нарекува, _она што се гледа_, и _она што се гледа_. Додека денешната меинстрим економијата, дава оправдување за определени мешања на државата во економијата и слободниот пазар, потребно е истата да ги предвиди и пошироките ефектите кои се предизвикани од тие мешања. Аналогно, секое мешање и секое планирање на економијата, има своја цена, односно опортунитетен трошок.

Водечка современа економска школа која нуди научна економска критика на државата, како специфичен субјект во општеството, претставува _Австриската економска школа_, која се појавува на крајот на 19-тиот век, а зенитот го доживува во првата половина и средината на 20-тиот, во делата на Лудвиг вон Мисес и Фридрих фон Август Хајек. Истата, подоцна, покрај другите дејци кои твореле, е надополнета и со делата на Дон Лавој, кој е инспириран од претходните. Економската критика на државата, може да се изведе од, или да се надоврзе на критиката на социјализмот, како тип на општествено уредување кое недвосмислено воспоставува планирана економија и го проширува монополот на државата во голем број на области во општественото и економското живеење. Планираната економија претставува централна точка на социјализмот и манифестација на обидот за воспоставување на [_врховистички пристап_](http://libertaniabackup.local/drzava-ili-dekonstrukcija-kritika-i-alternativa-na-drzava/) во функционирање на економијата, и пошироко во општеството. Истата е суштински обид за _општествен инжинеринг_, и до одреден степен претставува рефлексија на рационализмот од природните науки во општествените. Ја следи логиката - доколку можеме да ја контролираме природата, со помош на современата технологија, зошто не би можеле да ги контролираме и општествените процеси и да извлечеме максимум од нив, секако со помош на технологија и бирократија. Но, очигледно дека рефлексијата е во најмала рака контроверзна (ако не и погрешна), и општествените односи, претставени преку севкупност на човечки акции или делувања, е тешко да се контролираат, насочат, и сето тоа да резултира со ефикасност, зголемена благосостојба и мал опортунитетен трошок. 

Дополнително, планираната економија, како концепт, но и како општествена реалност практикувана во речиси половина свет, не само што ја контролира економијата, туку истата има стремеж да ја прошири контролата во целокупнот општествен живот. Хајек пишува токму за овој феномен во познатата _Пат кон ропство_ ([_Road to Serfdom_](https://www.amazon.com/Road-Serfdom-Documents-Definitive-Collected/dp/0226320553)), каде планската економија има тенденција да развие политички режим кој дефинитивно ги загрозува и човековите права и слободи (граѓанските или политичките). Автократијата во економските односи се пренесува во целокупните општествени. Оној кој ја контролира економската слобода, како суштинска, има стремеж да ги контролира и останатите слободи од не-економски карактер.

### _Социјалистичка пресметковна дебата_

Централна точка во целокупната економска критика на државата зазема _Cоцијалистичката пресметковна дебата_ ([_Socialist Calculation Debate_](https://www.libertarianism.org/topics/socialist-calculation-debate)). Таа претставува дебата во однос на прашањето дали можат да се носат рационални одлуки во економијата, со планирање на истата, без [улогата на цените и пазарот](https://www.cambridge.org/core/journals/social-philosophy-and-policy/article/abs/reviving-the-socialist-calculation-debate-a-defense-of-hayek-against-lange/D5246CB41447092ADEBEE8EDA3370AF6). Оваа дебата е водена помеѓу претставници на Австриската економска школа, имено Мисес, подоцна Хаек, и економисти неокласичари и марксисти како Оскар Ланж и Фред Тејлор. Претставниците на Австриската економска школа се на ставот дека нема [подобар алокатор на ресурсите](https://www.aier.org/article/why-i-am-not-a-socialist/?fbclid=IwAR1PLmk73JjhhvFcS5OLLXopV-MRvp5d2uaVXihlSZ7LMlMyDFawr6dAnHs) од слободниот пазар, и аналогно, поефикасен регулатор на економските и пошироките општествени односи, додека пак нивните противници тврдат дека планирањето на економијата преку централна агенција (политичка власт) вродува со поголема ефикасност, и автоматски со поголема благосостојба во општеството. 

Во 1920 година, Лудвиг вон Мисес [констатира](https://www.libertarianism.org/topics/socialist-calculation-debate) дека: 

> „За да се постигне економска ефикасност со сите одлуки, потребно е субјектот кој ги донесува одлуките да ги пресмета бенефитите и трошоците на алтернативните насоки на делување. Во пазарна економија, претприемачите се способни да направат такви пресметани одлуки (и на тој начин да трагаат по ефикасност во нивните делувања) со користење на пазарните цени за вреднување на _инпутот_ и _аутпутот_. Но централните авторитети во социјализмот, не се способни да направат такви пресметки базирани на пазарни цени или инпути, затоа што не постојат пазари (и пазарни цени) за ресурсите. Без пазар, не постојат показатели на вредноста на ресурсите. Затоа донесувањето на одлуки од централен планер, не може да биде направено и во исто време да цели кон ефикасност.“

Пресмековната дебата е продолжена и по втората светска војна, кога Дон Лавој, продолжува да го носи _факелот на слободата_, да заговара и да дава оправдувања за слобода, слободен пазар и немешање на државата во економските процеси. Во својата [_National Economic Planning: What is Left?_](https://www.amazon.com/National-Economic-Planning-What-Left/dp/1942951264) потенцира дека централизираните држави, односно планираните економии се соочуваат со два основни типа на проблеми, а тоа се _тоталитарниот проблем_, кој е од морално и философско значење и соодветствува со моралната критика на државата, поради нејзините тенденции да ја повредува слободата на поединците, а вториот е _проблемот на знаењето_, кој го претставува економскиот проблем на централизираните и планираните економии.

### _Проблемот на знаењето и цените_

Еден од главните проблеми, поточно главен проблем од утилитарна и економска перспектива, во однос на централното планирање, и аналогно на тоа, проблем за улогата на државата во економскиот и пошироко, општествениот живот, е _проблемот на знаење_ ([_knowledge problem_](https://fee.org/articles/the-use-of-knowledge-in-society/)) и аналогно _цените_ (_prices_), како показатели на тоа знаење. Проблемот на знаење, не се однесува на проблемот на научно знаење, туку на она знаење што е _локално_ во општеството. Дел од ова знаење го носи секој поединец кој се вклучува во секојдневните економски и општествени односи. Ова знаење се однесува на тоа што сака секој поединец, и колку го вреднува истото. Тоа знаење е, како е напоменато, моментално, локализирано и _дисперзирано_, како и самите поединци во општеството. Пазарната регулација на економските, и пошироко, општествените односи, дозволува создавање на таканаречена _општествена интелегенција_ (_social intelligence_), која е генерирана од страна на субјектите кои доброволно учествуваат во односите. 

Централно планираната економија, и _одгоре_ планираното општество се соочува со овој проблем на знаење, затоа што не може да го земе во предвид сето она знаење кое го поседуваат поединците, за донесување на рационални економски одлуки. Додека централните политички и бирократски агенции може да собираат податоци (_data_), истите не можат да ги претворат во знаење, кое има привремен и локален карактер, дисперзирано помеѓу поединците во општеството. Општествената интелегенција, не може да биде генерирана од еден центар, па макар бил тој и политички, затоа што истата се содржи во севкупноста од општествени односи и нивната динамика, во кои субјектите доброволно учествуваат. Истата се создава _оддолу нагоре_, а не _одгоре надолу_. Општествената интелегенција е тесно поврзана со концептот на спонтан поредок, кој не е резултат на човеков дизјан, туку резултат на мноштво човекови акции и делувања. Аналогно, државите кои се вклучуваат во мешања од големи размери во своите економии и практикуваат мерки на големи планирања, не би можеле да воспостават функционален и ефикасен економски систем, без наметнувања во преференците на поединците, или без недостиг на ресурси.

Цените, во услови на пазарна економија, не се само бројка, туку, истите претставуваат показатели на релативен недостиг (_scarcity_) на определени добра или услуги, за чии квалитети или својства, често сме само делумно свесни. Цените се метод за комуникација помеѓу субјектите во општеството, затоа што тие содржат информации односно знаење за вредноста на добрата, која поединците ја одредуваат. Аналогно на тоа, планските економии немаат капацитет (а често и тие што се на врвот на бирократската структура, немаат ни волја), да ги земат во предвид сите преференци, односно желби на поединците. Резултати на планираната економија, често се дизбаланс помеѓу понудата и побарувачката на определени добра, а опортунитетниот трошок на нивното функционирање е огромен. Функцијата на [арбитер](https://ppe.mercatus.org/publications/national-economic-planning-what-left) за тоа што е „добро“, многу подобро ја врши конкуренцијата на слободниот пазар, отколку политичките власти преку своите бирократии.

Но, се поставува прашањето, дали државата е неефикасна ако се меша само во економските процеси и текови, или истото се однесува и на пошироките општествени?

### _Минархисти и анархисти_

Секако, за да функционира определена пазарна економија, без мешање на државата, потребен е таканаречен, _институционално-правен минимум_, т.е. правна сигурност, владеење на право, и строго заштитени сопственички права, со што би се мотивирале претприемачите и инвеститорите, да се впрегнат во задоволување на потреби и решавање на проблеми, секако за награда, која се нарекува профит. После оваа констатација, започнува поделбата кај слободарските теоретичари и активисти, и тоа поделба на оние кои подржуваат некаква политичка власт и оние кои не подржуваат, и секоја ја сметаат за неморална и нелигитимна - _минархисти_ и _анархисти_. 

Минархисти се оние слободари, кои сметаат дека постоењето на државата, како посебен субјект во општеството е оправдано и потребно, со нејзиниот карактеристичен монопол на физичка принуда, но во нејзина најограничена и најтранспарентна форма - _држава ноќен чувар_. Нејзината задача во рамки на општеството, е поврзана строго со заштита на физичкиот интегритет на поединците, нивната слобода, нивниот имот, како и гарантор за исполнување на договореното помеѓу субјектите, и казнување на оние кои ги преминале границите на нивната слобода или сопственост. Минархистите тврдат дека, државата е неопходна за исполнување на _минимумот_. Од таму, произлегува, дека економската критика, не се однесува на државата, во форма на _ноќен чувар_, туку на држава која се вклучува во економските процеси и текови, не неутрално, туку активно. Како посредни или имплицитни минархисти можеме да ги поистоветиме Мисес и Хаек. Хаек одел до таа точка, што подржувал и некаква мала социјална држава.

Од друга страна, постојат слободари, кои заговараат потполно укинување, исчезнување, приватизирање и/или заменување на државата, со нејзини пазарни алтернативи. Според нив, вистински слободно општество, е она во кое не постои држава, како легитимен монопол на принуда, туку нејзините функции, односно услугите кои ги дава, се преземени од приватни субјекти - фирми, кои се подлежни на пазарните механизми. Анархистите сметаат, дека економската критика не важи само за планираните економии, туку истата треба да се примени кон целосното функционирање на државата, па дури и ако станува збор за држава ноќен чувар. Доколку државата, не успева да ја планира и организира економијата, зошто се претпоставува дека истата ќе ја гарантира безбедноста и го заштити физичкиот интегритет на поединецот, неговата слобода и неговиот имот, како и односите во кои влегува. Аналогно, ако овие вредности се сметаат за врховни, тогаш грижата за истите не треба да биде ставена во рацете на државата. Како родоначалник, не само на критиката на државата туку и на теоријата за нејзино целосно заменување со пазарни субјекти, како е споменато е Густав де Молинари. Кон крајот на 20-тиот век, Дејвид Фридман (син на познатиот Милтон Фридман), дава радикална економска критика на државата, и заговара _радикален капитализам_, кој проектира бездржавно општество или анархија, втемелено врз истите економски оправдувања.

### _Непосредно и посредно државно мешање во економијата_

Државното мешање во економијата се случува на два основни начина, и тоа непосредно или директно мешање и посредно или индиректно. 

_Непосредното мешање_ во националната економија, државата го актуелизира преку неколку видови на делувања. Првиот вид на непосредно мешање се однесува на **_одданочувањето и јавните финансии_**, преку кое државата наметнува обврска за одделување од заработеното, или обврска за плаќање на дополнителна сума за определен производ или добро, кое оди во нејзината каса. Тоа се двата основни типа на даноци, и тоа оние на заработувачка и оние на потрошувачка. Исто така, во овој вид на мешање, можат да се вклучат и разните видови на давачки, како што се придонеси и сл. Сите тие, и тоа како имаат ефект врз алокација на ресурсите и економијата, генерално. Втор вид на непосредно мешање е она преку различни **_забрани за извршување на определени деловни активности_**, како што се производство и пуштање во промет на опојни дроги, забрана за организирање на активности на проституција и сл. Дополнително, овие забрани можат да се однесуваат и за вршење на различни дејности, кои се сметаат за ексклузивитет на државата. Трет вид на непосредно мешање, е во оние ситуации, во кои државата претставува **_активен субјект во деловните односи_**, преку јавните претпријатија и фирмите со јавни деловни овластувања. Во земјите каде државата спроведува опсежни планирања на економијата, истите активности спаѓаат во овој вид на мешање. Четврт вид, претставува мешањето, со воспоставување на **_непосредна контрола на цени_**, на определени добра и услуги, како што се на пример горивата, алкохолот, пластичните ќеси и сл. Како петти вид на мешање, може да се наведе **_експропријацијата_** на сопственост, или **_национализицијата_**, или **_конфискацијата_**_,_ што во основа претставува озаконето (легално) одземање на имот на приватен субјект, од страна на државата.

_Посредното мешање_ на државата во економијата, од друга страна, се остварува преку неколку активности, и тоа преку водење на **_монетарна политика_**, односно преку ексклузивната надлежност на државата да печати официјални валути и да ги пушта во оптек. Преку оваа активност, државата има голема улога, изразено како големо мешање во националната економија. Исто така, посредното мешање, може да се појави во вид на **_субвенционирање_** на определени добра или услуги, или пак субвенционирање на определени субјекти на пазарот. Тука спаѓаат и **_социјалните издатоци_** за определена погодена категорија на поединци. Субвенционирањето претставува издвојување на средства од буџетот, и насочување на истите кон продавачите или купувачите на определени добра и услуги. Понатаму, посредното мешање на државата може да биде во форма на различни **_регулации и стандардизации_**, со кои им се наметнуваат услови на деловните субјекти, кои мораат да ги исполнат, доколку сакаат да вршат определена економска дејност, а во спротивно би биле казнети, а нивната дејност, спречена.

### _Резиме_

Постои анегдота од крајот на 17-ти век, кога претставници од финансискиот сектор на француската држава, се сретнале со група на бизнисмени, предводена од М. ле Џендр (M. Le Gendre). Претставниците на државата, им поставиле прашање на бизнисмените, за тоа што може да стори француската држава, да им направи  услуга, и да им помогне да ја промовираат својата трговија. М. ле Џендр, на тоа прашање, едноставно им одговорил, "[Laissez-nous faire](https://en.wikipedia.org/wiki/Laissez-faire)," (_Laissez-faire_) што на француски значи _оставете не_ да работиме. Од тогаш, терминот се користи и денес за да означи изземање на државата од економијата, и секако од човековиот живот. Тоа што политичките власти можат да го направат, за да ја зајакнат националната економија и аналогно општеството, е да го остават бизнисот да функционира, сам по себе, склон на пазарните регулаторни механизми. Во оваа фраза, се содржи целата економска критика на државното мешање во економските процеси, и дополнително, на државата во пошироките општествени процеси.

Прочитајте повеќе:

- Art Carden - [Why I am Not a Socialist](https://www.aier.org/article/why-i-am-not-a-socialist/?fbclid=IwAR1PLmk73JjhhvFcS5OLLXopV-MRvp5d2uaVXihlSZ7LMlMyDFawr6dAnHs)
- Daniel Shapiro - [Reviving the Socialist Calculation Debate: A Defense of Hayek Against Lange](https://www.cambridge.org/core/journals/social-philosophy-and-policy/article/abs/reviving-the-socialist-calculation-debate-a-defense-of-hayek-against-lange/D5246CB41447092ADEBEE8EDA3370AF6)
- Don Lavoie - [National Economic Planning: What's left?](https://www.amazon.com/National-Economic-Planning-What-Left/dp/1942951264)
- Frédéric Bastiat - [That Which Is Seen, and That Which Is Not Seen](https://mises.org/library/which-seen-and-which-not-seen) 
- Friedrich August von Hayek - [The Road to Serfdom](https://www.amazon.com/Road-Serfdom-Documents-Definitive-Collected/dp/0226320553)
- Friedrich August von Hayek - [The Use of Knowledge in Society](https://fee.org/articles/the-use-of-knowledge-in-society/)
- Gustave de Molinari - [The Production of Security](https://mises.org/library/production-security-0)
- [Laissez-faire](https://en.wikipedia.org/wiki/Laissez-faire), wikipedia.org
- Ludwig von Mises - [Human Action](https://mises.org/library/human-action-0)
- Никола Љ. Илиевски - [Стап или? Пристапи кон ред и поредок](http://libertaniabackup.local/drzava-ili-dekonstrukcija-kritika-i-alternativa-na-drzava/)
- [Socialist calculation debate](https://www.libertarianism.org/topics/socialist-calculation-debate), libertarianism.org
