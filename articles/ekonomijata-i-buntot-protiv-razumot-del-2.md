---
title: "Економијата и бунтот против разумот, дел 2 - Лудвиг вон Мисес"
date: 2022-07-09
categories: 
  - "блог"
  - "prevodi"
tags: 
  - "либерализам"
  - "марксизам"
  - "мисес"
  - "нацизам"
  - "полилогизам"
---

Првиот дел од _Економијата и бунтот против разумот_, прочитајте го тука.

**_4\. Расен полилогизам_**

Марксистичкиот полилогизам е неуспешна импровизација и обид за спас на неодржливите доктрини на социјализмот. Тоа е обид размислувањето да се замени со интуиција, повикувајќи се на популарни празноверци. Но, всушност овој став ги доведува марскизмот и неговиот издаток, таканаречената „социологија на знаење“ во непомирлив судир со науката и разумот.

Полилогизмот на расистите е нешто друго. Овој вид на полилогизам е во согласност со модерните, но погрешни, тенденции на современиот емпирицизам. Факт е дека човештвото е поделено на раси. Расите се разликуваат по телесните функции. Материјалистичките философи тврдат дека мозокот лачи мисли, како што жолчната кеса лачи жолчка. Би било неконзистентно кога однапред би ја отфрлиле хипотезата дека лачењето мисли кај различни раси може да се разликува во основните карактеристики. Фактот дека анатомијата до сега не успеала да открие анатомски разлики во ќелиите на мозокот кај различни раси, не може да биде поништена од доктрина која тврди дека логичката структура на умот, е различна кај различни раси. Со тоа, не се исклучува претпостаквата дека подоцните истражувања може да откријат таква анатомска посебност. 

Некои етнолози тврдат дека е погрешно да се зборува за високи и ниски цивилизации и наводна заостанатост на некои раси. Цивилизацијата на различните раси се разликува од западната цивилизација на народите од кавкаската раса, но тие сепак не се инфериорни. Секоја раса има свој посебен менталитет. Погрешно е на било која цивилизација да се применат некои од аршините, изведени од достинувањата на другите раси. Западњаците ја нарекуваат цивилизацијата на Кина заостаната цивилизација, а цивилизацијата на жителите на Нова Гвинеја, примитивно варварство. Но, Кинезите и домородците на Нова Гвинеја ја презираат нашата цивилизација, ни помалку, ни повеќе, толку колку што ја презираме нивната. Таквите процени се судови за вредноситите и со тоа се арбитрарни. Другите раси имаат различна структура на умот. Нивните цивилизации се адекватни на нивниот ум, како што нашата цивилизација е адекватна за нашиот ум. Ние не сме во состојба да сфатиме дека она што ние го нарекуваме заостанатост, нив не им изгледа така. Тоа е, од точка на нивната логика, најдобар метод за постигнување на задоволувачки аранжман во дадените природни услови на живот, отколку нашиот прогресивизам. 

Споменатите етнолози се во право кога нагласуваат дека не е задача на историчарите, а етнолозите се исто така историчари - да изразуваат вредносни судови. Но, тие се потполно во заблуда кога тврдат дека активностите на луѓето од другите раси се водени од различни мотиви од оние на луѓето од белата раса. Азијатите и африканците, како и луѓето со европско потекло, сакаат успешно да се борат за опстанок и да го користат разумот како најсилно оружје во тие напори. Тие бараат начин да се одбранат од ѕверови и болести, да спречат глад и да ја подигнат продуктивноста на трудот. Не може да има никаков сомнеж дека во постигнувањето на овие цели, биле помалку успешни од белците. Доказ за тоа е што имаат волја да ги користат сите достигнувања на Западот. Етнолозите би биле во право, доколку Монголите и африканците, измачувани од болести, би се одрекле од помошта на европските лекари, затоа што нивниот менталитет и поглед на светот ги наведува да веруваат дека е подобро да трпат отколку да бидат спасени од болка. Махатма Ганди се откажа од неговата философија, кога влезе во модерна болница да биде излекуван од воспаление на слепо црево. 

На северно-американските индијанци им недостигало проникливост за да го измислат тркалото. Жителите на Алпите не биле доболно упорни да направат скии, кои би го олеснало нивниот значително тежок живот. Овие недостатоци не се последица на менталитетот, битно различен од оние раси кои одамна користеле тркала и скии; ова се неуспеси, дури и кога се суди од гледна точка на индијанците и алпските планинци. 

Меѓутоа, овие размислувања, се однесуваат само на мотивите кои одредуваат конкретно делување, а не на единствениот релевантен проблем - дали помеѓу различните раси постојат разлики во логичката структура на умот, како што тврдат расистите. \[1\]

Може да се повикаме на она што е кажано во претходните глави за основните прашања на логичката структура на умот и категоријалните принципи на мислење и делување. Некои додатни запазувања ќе бидат доволни за да се даде конечен удар на расниот полилогизам и сите други видови полилогизми.

Категоријата на човеково мислење и делување не се ниту случајни производи на човековиот ум, ниту произволни конвенции. Тие не се надвор од универзумот и космичкиот тек на случувања. Тоа се биолошки факти и имаат одредени функции во животот и стварноста. Тоа се инструменти на човековата борба за опстанок и неговите настојувања, колку што може да се прилагоди на реалната состојба во светот и да ја надмине нелагодноста, колку и да е во негова моќ. Со тоа, тие одговараат на структурата на надворешниот свет и одржување на својствата на светот и реалноста. Тие функционираат, и во таа смисла се вистинити и исправни. 

Од таму, не е точно тврдењето дека априористичкиот увид и чистото резонирање не даваат никакви информации за реалноста и структурата на универумот. Основните логички релации и категории на мислење и делување се краен извор на сите човекови знаења. Тие се адекватни на структурата на стварноста, ја откриваат оваа структура на човековиот ум и во таа смисла, тие се основни онтолошки факти за човекот. \[2\] Ние не знаеме што натчовекиот интелект може да смисли и да сфати. Човековото размислување е условено и предодредено од логичката структура на неговиот ум. Токму задоволувачките резултати на емпириските науки и нивните практични примени докажуваат дека ова е вистина. Во областа во која човековото делување е во состојба да ја постигне својата цел, нема простор за агностицизам.

Ако би постоеле раси кои развиле различни логички структури на умот, тие не би успеале во употребата на разумот како помошно средство во борбата за опстанок. Единствено средство за опстанок, кое би можело да ги штити од истребување би биле нивните инстинктивни реакции. Природната слекција би ги елиминирала оние примероци од тие раси кои би се обиделе да го користат размислувањето како водич на нивното однесување. Би преживеале само оние пиоединци кои би се потпреле исклучиво на инстинкт. Тоа значи дека приликата да преживеат ја имале само оние кои не се кренале над менталното ниво на животните.

Научниците од Запад собрале огромни количини материјал во врска со развиените цивилизации на Кина и Индија и на примитивните цивилизации на азиските, америчките, австралиските и афричките староседелци. Со сигурност може да се каже дека се што вреди да се знае за идеите на овие раси е веќе познато. Но, никогаш, ниту еден подржувач на полилогизмот не се обидел да ги користи овие податоци за опис на наводната различна логика на тие народи и цивилизации.

**_5\. Полилогизам и разбирање_**

Некои поддржувачи на начелата на марксизмот и расизмот, ги толкуваат нивните епистемолошки учења на специфичен начин. Тие признаваат дека логичката структура на умот е единствена за сите раси, нации и класи. Марксизмот, или расизмот, тие тврдат, никогаш не имал за цел да го негира овој неспорен факт. Она што тие навистина сакаат да го кажат е дека разбирањето на историјата, естетската емпатија и вредносните судови, се условени од човековото потекло. Очигледно е дека ова толкување не може да биде прифатено врз основа на ставовите на застапниците на полилогизмот. Меѓутоа, мора да се анализира како посебна доктрина.

Нема потреба повторно да нагласувам дека човековите вредносни судови и неговиот избор на цели, ги одразуваат неговите вродени телесни особини и безброј детали од нивниот живот. \[3\] Но, потврдата на овие факти е далеку од верувањето дека расното наследство и припадноста на класа, во крајна линија ги одредува нивните вредносни судови и изборот на цели. Фундаменталните разлики во поглед на светот и образците на однесување не се одредени од разликите во расата, националноста или припадноста на класа.

Тешко дека постојат големи разлики во вредносните судови помеѓу аскетите и оние кои сакаат опуштено да уживаат во животот. Непреместливиот јаз ги дели побожните монаси и монахињи од останатиот свет. Но, постојат луѓе од сите раси, нации, класи и касти, посветени на идеалите на монашки живот. Некои од нив биле синови и ќерки на кралови и богато племство, а други биле на просјаци. Свети Фрањо, Света Клара, и нивните страствени слебеници, биле староседелци на Италија, чиишто останати жители тешко може да се опишат како _уморни од животот_. Пуританизмот е англо-саксонски, но исто така е англо-саксонска и развратот на Британците под династијата Тјудор, Стјуарт и Хановер. Посебен застапник на аскетизмот во 19-тиот век е грофот Лав Толастој, богат член на руската аристократија. Толстој ја виде суштината на философијата, која ја напаѓаше во Кројцеровата соната на Бетовен, ремек дело на син од исклучително сиромашни родители.

Исто е и со естетските вредности. Сите раси и нации имале и класична и романтична уметност. Со својата огнена пропаганда, марксистите не успеаа во создавањето на посебна пролетерска уметност и книжевност. „Пролетерските“ писатели, сликари и музичари не создадоа нови стихови, и не основаа ниту нова естетска вредност. Она што ги карактеризира и исклучиво нивната тенденција се што мразат да го наречат „буржоаско“, а се што сакаат „пролетерско“.

Историското разбирање, како на историчарите, така и на човекот кој делува, отсекогаш ја одразува личноста на авторот. \[4\] Но, доколку и историчарот и политичарот сакаат да ја дознаат вистината, тие никогаш нема да си дозволат да бидат заблудени од партиската припадност, под услов да се активни, а не неспособни. Не е битно дали историчарот или политичарот го сметаат влијанието на определени фактори за корисно или штетно. Тој не може да извлече никаква корист, ниту од потценување, ниту од преценување на релевантноста на некој фактор. Само неспретните историчари може да веруваат дека со фалсификати може да им служат на својата цел. Биографијата на Наполеон 1-ви и 3-ти, Бизмарк, Маркс, Гледстон и Дизраели, најконтроверзни личности на претходниот век, ни малку не се согласуваат со вредносни судови, но одвај и малку се разликуваат во сфаќањето на улогата кои овие луѓе ја играа.

Ова исто важи и за државниците. Каква корист може застапникот на протестантизмот да има од неразбирањето на огромната моќ и углед на католицизмот, или либералот од неразбирањето на значењето на социјалистичките идеи? За да успее, политичарот мора да ги гледа работите како што се; оној кој се впушта во имагинација, секако нема да успее. Судовите за релевантноста се разликуваат и од судовите на вредноста во тоа што за цел имаат процена на работите, независно од личноста на авторот. Судовите на вредностите се обоени со личноста на авторот и затоа никогаш не може да бидат едногласно прифатени од страна на сите луѓе. Но, тука повторно мора да го поставиме прашањето: која би била користа за расата или класата од „идеолошки“ искривеното разбирање?

Како што веќе е истакнато, сериозните несогласности кои може да се најдат во историските студии се резултат на разликите во областа на не-историски науки, а не на различните начини на разбирање.

Денес, многу историчари и писатели индоктринирани од марскистичката догма, сметаат дека реализацијата на социјалистичките планови е неизбежна и крајно добро, а на работничкото движење му е дадена историската мисија за остварување на оваа задача со насилно укинување на капиталистичкиот систем. Поаѓајќи од ова начело, тие подразбираат дека избраните партии на „левицата“, во остварувањето на нивните политики треба да посегнат по насилство и убивање. Револуцијата не може да се постигни со мирољубиви методи. Не треба да се троши време на такви ситници како што се касапењето на четирите ќерки на последниот цар, потоа Лав Троцки и десетина илјади руски буржуи, итн. Ако „не можете да направите омлет без кршење на јаца“, тогаш зошто воопшто експлицитно се споменува кршење на јајца? Но, секако, работата е целосно поинаква, ако нападнатите се обидат да се одбранат, или да го возвратат ударот. Малку се споменуваат делата на саботажи, уништување и насилтво, од страна на штрајкувачи. Но, сите автори опширно ги опишуваат обидите на компанијата да го заштити својот имот и живототе на своите вработени и клиентите.

Таквите разлики не се појавуваат ниту поради вредносните судови, ниту поради различните сфаќања. Тие се резултат на спротивставените теории на економски и историски развој. Ако настапувањето на социјализмот е неизбежно и може да се постигне со револуционерни методи, убиствата кои ги извршуваат „прогресивните“ се настани од мало значење. Но, затоа самоодбраната и контранападите на „реакционерите“, кои евентуално може да доведат до задоцнување на конечната победа на социјализмот, се од најголема важност. Тоа се неверојтни настани, додека пак револуционерните акти се едноставно рутина.

**_6\. Во прилог на разумот_**

Принципиелните рационалисти не се преправаат дека човековиот разум може да го направи човекот сезнаечки. Тие се потполно свесни за фактот дека колку и да напредува знаењето, секогаш ќе има работи кои се зададени и не подлежат на понатамошно проучување. Нивниот став е дека колку и да е човекот во состојба да знае, мора да се потпира на разумот. Ирационалноста е нешто зададено. Она што е достапно на знаењето, колку што е познато, е рационално. Не постои ирационален начин на сознавање, ниту пак наука за ирационалното.

Кога станува збор за нерешните проблеми, дозволени се различни хипотези, под услов да не противречат на логиката и неспорните искуствени податоци. Но, тоа се сепак само хипотези.

Ние не знаеме што ги причинува вродените разлики помеѓу  човековите способности. Науката не е во состојба да објасни зошто Њутн и Моцарт биле креативни гении, и зошто поголемиот дел од луѓето не се. Но, секако, не е задоволувачки одговорот дека генијалноста ја должи својата големина на потеклото или расата. Прашањето е, навистина, што човекот го разликува од неговите браќа и од останатите припадници на неговата раса.

Помалку е погрешно да се препишат големите достигнувања на белата раса на нејзина расна супериорност. Сепак, ова не е ништо повеќе од нејасна хипотеза, која е во спротивност со фактот дека раните темели на цивилизација ги поставиле народи од други раси. Ние не можеме да знаеме дали во иднина западната цивилизација ќе им го оттстапи местото на другите раси.

Меѓутоа, таквите хипотези мора да бидат испитани. Не смее однапред да се отфрлаат, затоа што на неа расистите ги темелат своите тврдење дека постои нескротлив спор помеѓу различните расни групи и дека супериорната раса мора да ги победи инфериорните. Рикардовиот закон за здружување, одамна го отфрли ова погрешно толкување на неднаквоста меѓу луѓето. \[5\] Бесмислено е противење на расната хипотеза, со негирање на очигледни факти. Залудно е да се негира дека до сега, некои раси не допринеле ништо, или допринеле многу малку во развојот на цивилизацијата, и во таа смисла може да се наречат послаби.

Ако некој сака по секоја цена да исцеди зрно вистина од учењето на марксизмот, тогаш би мжел да каже дека емоциите во голема мера влијаат на резонирањето на човекот. Никој, никогаш не се обидел да го отфрли овој очигледен факт и марскизмот не може да се пофали со негово откривање. Но, тоа е без значење за епистемологијата. Постојат многу извори и успеси и грешки. Задача на психологијата е да ги наброи и класифицира.

Зависта е распространета мана. Очигледно е дека многу интелектуалци чувствуваат завист поради поголемите приходи на успешните работни луѓе и дека овие чувства ги приближува кон социјализмот. Тие веруваат дека социјалистичките власти ќе им дадат поголеми плати од оние кои ги заработуваат во капитализмот. Но, доказот за постоење на оваа завист не ја ослободува науката од должноста највнимателно да ги испита социјалистичките доктрини. Научниците се обврзани со секоја доктрина да се занимаваат, и како нејзините поддржувачи да не се водени од нешто друго, различно од жедта за знаење. Разните видови на полилогизам нудат откривање на потеклото и мотивите на нејзините автори, наместо чисто теориско испитување на спротивставените доктрини. Таквата постапка не соодветствува со основните принципи на мислењето.

Отфрлањето на теории, со разгледување на нејзините историски позадини, „духот“ на времето, материјалните услови во земјата на нејзиното потекло и било какви лични особини на авторот се само лоша импровизација. Теоријата се изложува исклучително со судот на разумот. Мерило кое треба да се примени, секогаш е мерилото на разум. Теоријата е точна или неточна. Може да се случи, сегашната состојба на нашето знаење да не овозможува одлука во врска со нејзината точност или неточност. Но, теоријата не може да биде точна за буржујот или Американецот, а неточна за пролетерот или Кинезот.

Кога марксистите и расистите би биле во право, би било невозможно да се објасни зошто луѓето на власт се решени да ги сузбијат антагонистичките теории и да ги прогонуваат нивните поддржувачи. Самиот факт дека постојат нетолерантни власти и политички партии кои настојуваат на забрани или елиминирање на противниците, е доказ за совршеноста на разумот. Не е конечен доказ за исправност на доктрината, тоа што нејзините противници користат, полиција, џелати и насилни средства да се борат против неа. Но, тоа е доказ за фактот дека оние кои посегнуваат кон насилна репресија, потсвесно се убедени за неодржливоста на својата доктрина.

Невозможно е да се докаже исправноста на априори темелите на логиката и праксеологијата, без повикување на самите тие темели. Разумот е основна даденост и не може да се анализира или испитува сам по себе. Самото постоење на човековиот разум е факт надвор од разумот. Единствен исказ кој може да се даде во поглед на разумот е дека истиот е својство, по кое човекот се разликува од животните, и е извор на се што е човечко.

На оние кои што се лажат дека човекот би бил посреќен доколку би ја отфрлил употребата на разум и би се обидел да се раководи од интуицијата и инстинктите не може да им се даде ниту еден друг одговор, освен анализа на достигнувањата на човекото општество. За опишување на настанувањето и функционирањето на општествената соработка, економијата ги нуди сите информации потребни за конечната одлука меѓу разум и не-разум. Ако човекот размислува за ослободување на себеси, од надмоќта на умот, тој мора да знае од што се одрекува.

_Фусноти_

\[1\] L.G. Tirala, Rasse, Geist und Seele (Munich, 1935), стр. 190

\[2\] Morris R. Cohen, Reason and Nature (New York, 1931), стр. 202-205; A Preface to Logik (New York, 1944), pp. 42-44, 54-56, 92, 180-187

\[3\] стр. 46-47.3

\[4\] стр. 57-58

\[5\] стр. 158-163

_Текстот е превод на_: 

- Ludwig von Mises - [Human Action: A Treatise on Economics](https://cdn.mises.org/Human%20Action_3.pdf) - Chapter 3: Economics and the Revolt Against Reason 
- Ludvig fon Мizes - [Ekonomija i pobuna protiv razuma](http://katalaksija.com/2013/06/24/ekonomija-i-pobuna-protiv-razuma-2/) (2)

Превод и стручна редакција: 

Никола Љ. Илиевски
