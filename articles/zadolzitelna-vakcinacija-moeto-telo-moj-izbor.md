---
title: "Задолжителна вакцинација: Моето тело, мој избор"
date: 2021-08-20
categories: 
  - "блог"
  - "tekstovi"
tags: 
  - "вакцинација"
  - "имунизација"
  - "јавно-добро"
  - "ковид19"
  - "слобода-2"
---

На [97-мата седница на Владата на РСМ](https://vlada.mk/node/26138), која се одржа на 7 август, помеѓу другите мерки кои беа донесени во насока на справување со Ковид-19 кризата, беше донесена и одлука за задолжителна вакцинација или ,,_се воведува задолжителна потврда за извршена имунизација, најмалку прва доза, со задолжителна редарска служба заради контрола на приложување доказ за вакцинација при во секаков вид објект на отворено, вклучително и во угостителски објекти, каде има повеќе од 30 присутни лица, за било каков настан (прослава, концерт, семинар, обука, работилница, конференција, културни или спортски настани) на отворено_.”

Со оваа мерка, Владата цели кон зголемување на бројот на вакцинирани лица, како и постигнување на таканаречена колективна имунизација. Она што е спорно во оваа мерка е начинот со кој властите сакаат да ја постигнат целта. Истиот, потполно противречи на поединечната слобода во Локова смисла, сфатена како право на поседување на живот, неповредливост на физички интегритет и имот, така и во смисла на современите слободари, како принцип на _поединечно самопоседување_ - господар на своето тело.

Некој би рекол дека власта не не принудува на масовна вакцинација, затоа што поединците немаат изречита и експлицитна обврска да се вакцинираат, која доколку не би ја исполнеле, би биле принудени со помош на казна. Но, од друга страна, начинот, иако посреден, преку обврзување на приватни субјекти, како угостителски објекти, културни организатори и слично, имплицитно ја наметнува вакцинацијата.

Оваа мерка, иако проблематична, би била во склоп со поединечната слобода, само доколку Владата на непринуден, необврзувачки начин или без казни, би им предложела на засегнатите субјекти да бараат доказ за вакцинација на нивните гости. Таа не смее непосредно или посредно, да ја загрозува слободата на движење на поединците, ниту позади превезот на јавно здравје. Приватните субјекти, и тоа како можат да ја ограничат оваа слобода кон трети лица, што се однесува на нивниот имот, но државата, или јавната власт не смее. Се додека истата ги казнува приватните субјекти за дејствија на нивна сопственост, кои немаат ефект врз други лица, или се додека ги казнува истите поради примање на невакцинирани гости и гостите поради невакцинирање, државата дефинитивно ја повредува човековата слобода.

Но, и покрај морално-философското толкување на оваа мерка, постои и утилитарно толкување, врз чија основа, Владите ширум светот се дрзнуваат на големо да ги повредуваат човековите слободи. Утилитарното оправдување е на линија со остварување на _јавно добро, здравје_ или во овој случај поттикнување на масовна вакцинација, со што би се ставило крај на ковид кризата, секако под претпоставка дека вакцините штитат од вирусот или ги намалуваат несаканите дејства од истиот. 

Постојат две претпоставки во однос на вакцината и последиците од неа, и тоа: првата е дека вакцината делува против вирусот, и го сузбива неговото ширење, од каде произлегува дека оној кој не сака да биде заразен од вирусот, би се вакцинирал, и тука завршува прашањето - јас сум одговорен за моето здравје и во мој личен делокруг е дали ќе се вакцинирам; и втората е дека вакцината делува, но не го сузбива неговото понатамошно ширење, од каде произлегува дека е глупаво и залудно наметнување обврска за вакцинација на целото население. Секако тука не е земена претпоставката дека вакцините имаат и несакани ефекти врз вакцинираните, како на краток, така и на долг рок, поради фактот дека се развиени во релативно кратко време.

Во линија на утилитарната критика на мерката влегуваат и непосредните економски загуби на угостителските дејности, но секако и стигматизацијата на невакцинираните лица и создавање на јаз и антагонизам вакцинирани-невакцинирани.

Мерката на задолжителна вакцинација, претставува обид на _државата-дадилка_, какви што се впрочем најголем број од државите во светот, да се ,,грижи” за животите на поданиците или граѓаните, и тоа преку воведување на глупави забрани, обврски и стандардизации. Овој тип на држава, уште познат и како држава на благосостојба, социјална држава, држава која сака да игра улога на _татко_ или _мајка_, а нејзините граѓани, ги смета за свои деца, на долг рок се покажале како недвосмислено неефикасни, но и кобни за човековата слобода. Се додека го поседуваме нашето тело и сме потполно одговорни за истото, потребна ни е слобода за донесување на одлуки кои имаат ефект врз нас, а сите изговори за таканаречено јавно добро, колективна имунизација или како и да се нарекуваат, паѓаат во вода.

Потребно е властите да ги преиспитаат приоритетите, дали тоа се човековите слободи или некои ,,колективни добра”, затскриени позади различни флоскули. Но, повеќе од потребно е, и оние кои што решиле да се заштитат од вирусот со помош на вакцинација и веруваат во нејзината делотворност, да застанат позади слободата на оние кои избрале да не се вакцинираат. Се додека овие не застанат солидарно позади слободата на вториве, властите никогаш нема да имаат слух за истото.
