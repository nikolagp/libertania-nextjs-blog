---
title: "Историјата како борба меѓу државната и општествената моќ"
date: 2021-01-08
categories: 
  - "prevodi"
tags: 
  - "анархизам"
  - "анархо-капитализам"
  - "анатомија"
  - "безвластие"
  - "власт"
  - "геополитика"
  - "држава"
  - "класичен-либерализам"
  - "политика"
  - "ротбард"
---

## **Мaреј Ротбард – Анатомија на државата**

**Глава 7:** **Историјата како борба меѓу државната и општествената моќ**

Како што двата основни, заемно исклучиви типа на односи меѓу луѓето, се мирна соработка и насилна експлоатација, производство и кражба, така и историјата на човештвото, посебно економската историја може да се гледа како натпревар помеѓу овие два типа. Од една страна, постои мирољубива размена и соработка; а од друга, односи во кои постои принуда. Алберт Џеј Нок, ги нарекува овие сили _општествена моќ_ и _државна моќ_. \[41\] Општествена моќ е моќта на човекот врз природата, трансформацијата на природните ресурси и увид во законите на природата, секако во корист на поединците кои учествуваат. Општествената моќ е моќта над природата, и го означува животниот стандард постигнат од луѓето со создавање и взаемна размена. Државната моќ, како што видовме, е принудно и паразитско одземање на произведеното - пренасочување на општествените плодови кон непродуктивните (всушност _анти-продуктивните)_ владеачи. Додека општествената моќ е моќта врз природата, државната моќ е _моќ врз човекот_. Низ историјата, човековите сили на создавање и производство, пронаоѓаат нови начини за видоизменување на природата во корист на човекот. Тие се времињата кога општествената моќ ja надминува моќта на државата, а влијанието на Државата е намалено. Но, скоро секогаш, по со поминување на поголем или помал период, Државата повторно успева да се шири и зајакнува на сметка на општеството. \[42\]  Ако периодот помеѓу 17-ти и 19-ти век, во многу западни земји се зајакнува моќта на општеството и е осигуран напредокот на слободата, мирот и материјалната благосостојба, 20-тиот век е период на зајакнување на моќта на државата, и како последица, враќање кон ропство, војна и уништување. \[43\]

Во овој новиот век, човечката раса повторно се соочува со растот на злокобната моќ на државата, но сега наоружана и со плодовите на неговите моќи на создавање и производство. Последните векови се период кога човекот се обидел да постави уставни и други ограничувања на Државата, но и да увиди дека истите не успеваат. Од сите форми во кои се појавува власта низ вековите, од сите концепти и институции кои се испробани, ни еден не успеал да ја задржи државата зауздана. Проблемот со Државата, очигледно е оддалечен од решението. Можеби е потребно да се пронајдат нови перспективи за да се постигне конечното решение на прашањето на Државата. \[44\]

\[41\] Повеќе за концептите на државна и општествена моќ види Albert J. Nock, _Our Enemy the State_ (Caldwell, Idaho: Caxton Printers, 1946). Исто така види Nock, _Memoirs of a Superfluous Man_ (New York: Harpers, 1943) и Frank Chodorov, _The Rise and Fall of Society_ (New York: Devin-Adair, 1959).

\[42\] Во процесот на ширење или продирање, Државата секогаш ги зграпчува најбитните _области_ во економијата и општеството. Тоа се монопол на насилството, монопол на правосудната моќ, каналите на комуникација и транспортот (пошти, патишта, реки, воздушни рути), системите за наводнување во ориенталните деспотии и образованието, со кои успева да ги обликува размислувањата на идните граѓани. Во модерната економија, парите се исто така клучна област во која е пенетрирана државата.

\[43\] Овој паразитски процес на одземање е скоро отворено промовиран од Карл Маркс, кој признава дека социјализмот мора да биде воспоставен преку одземање (ограбување) на капиталот создаден за време на капитализмот.

\[44\] Секако, незаменлива состојка на тоа решение мора да биде кршењето на сојузотомеѓу интелектуалците и Државата, со помош на центри на образование, целосно независни од државната моќ. Кристофер Даусон забележува дека големите интелектуални движења на Ренесансата и Просветителството се постигнати работејќи надвор, а некогаш и против етаблираните универзитети. Овие учења за новите идеи беа создадени и пренесувани од независни мислители. Види повеќе Christopher Dawson, _The Crisis of Western Education_ (New York: Sheed and Ward, 1961).
