---
title: Хипици десничари
date: 2022-03-11T00:00:00.000Z
tags:
  - анархизам
  - десничари
  - ејн
  - либертаријанци
  - љубов
  - мир
  - објективизам
  - отворено
  - палеолибертаријанизам
  - ренд
  - слобода
  - слободарство
  - хипи
author: Default Author
category: текстови
coverImage: FMRS-3.jpg
---

**_Објективизам_**

Ејн Ренд, _мајката_ на _објективизмот_ користи повеќе наврати да ги етикетира либертаријанците во Америка како _хипици десничари_ ([_hippies of the right_](http://aynrandlexicon.com/ayn-rand-ideas/ayn-rand-q-on-a-on-libertarianism.html)). Мета на етикетата е либертаријанското движење во седумдесеттите години, и се поголемиот наплив на анархо-капиталисти, ротбардијанци и/или покасно палеолибертаријанци. Жестокоста на критиката кон анархистите (анархо-капиталистите) Ренд ја прави на високо ниво, и самото етикетирање e во пејоративна и исмејувачка конотација. Ги поистоветува со хипици, а со тоа ги обвинува и им се смее на нивниот _ирационализам_ и _анти-интелектуализам_. Причината е во тоа што, како тврди самата, нејзината философија (или философијата на слободата, поединецот, егоизмот) потполно не соодветствува со онаа на анархизмот. Исто така го критикува и општиот  либертаријанизам, поради, како вели, недостаток на етичка и философска подлога и погрешно инсистирање на утилитарна или економска одреденост. Дополнително ги поистоветува како _десничари_, затоа што силно се залагаат за слободен пазар и капитализам во економските и пошироките општествени односи (или спротивно на доинантниот став на хипи-движењето). 

Добро е да се нагласи дека _хипиците_ без додавка и нивното движење, своевремено не наидувале на некои посебни воодушевување ниту пак кај либертаријанското движење, а дотолку повеќе биле мета на критика и потсмев кај објективистите и приврзаниците на Ренд. Таа [пишуваше](https://newideal.aynrand.org/woodstock-and-the-fundamental-conflict-of-our-age/#:~:text=Says%20Rand%3A,wish%20to%20have%20a%20festival.):

„Хипиците се жив доказ на тоа што значи да се откажеш од разумот и да се потпреш на инстинкти, нагони и интуиции. Со такви алатки, тие не се способни да го направат она што е потребно за задоволување на нивните желби - на пример, желбата да имаат фестивал. Каде би биле без милостината на локалците кои ги хранат? Каде би биле без 50-ината доктори, кои итаат од Њу јорк за да ги заштитат нивните живот - без автомобилите кои ги донесоа на фестивалот… Без постигнувањата на технолошката цивилизација која ја отфрлаат? Оставени сами на себе, тие не знаат да излезат на дождот“.

Од изјавата лесно е видлив чинот на омаловажување на хипи движењето, заедно со нивниот начин живот.

Се поставува прашањето дали етикетата анализирана низ гледна точка на _отворениот либертаријанизам_ или _слободарство_ (_big tent approach libertarianism_), и тоа од 21-ви век, треба да биде сфатена во негативна смисла? 

За да се одговори на истото, потребен е краток осврт на хипи движењето во Америка, палеолибертаријанците - како најконзервативна фракција, современиот отворен либертаријанизам, како и анализа на тоа што значи да се биде _хипик десничар_.

**_Хипи движењето_**

На почетокот на 60-тите години на 20-тиот век, под притисок на Корејанската војна (1950-1953), Студената војна и ескалација на поларизацијата во меѓународниот поредок се појавува таканаречената _бит генерација_, уметничка група, составена од писатели, џез музичари и други уметници, кои патува низ Америка во набоен школски автобус и го промовира својот, во тогашни, a богами и во сегашни услови, контроверзен начин на живеење и творење, како и вредности поврзани со истите. Тие се дел од првата суб-култура и контра-култура во Америка, која користи психоделични супстанци, пропаѓира слободна сексуалност и _неморалност_ во своите уметнички изрази. Оваа генерација на уметници, кои својот бунт кон случувањата во светот и нивните ставови ги изразуваа како начин на живот и уметничко творештво, можат да се сметаат за [зародиш](https://www.britannica.com/topic/hippie) на хипи движењето. Помеѓу родоначалниците на [бит генерацијата](https://theculturetrip.com/north-america/usa/california/articles/the-beat-museum-an-afternoon-with-kerouac-ginsberg/) се Џек Керуак (J[ack Kerouack](https://en.wikipedia.org/wiki/Jack_Kerouac)) и Ален Гинсберг ([Allen Ginsberg](https://en.wikipedia.org/wiki/Allen_Ginsberg)).

Кон средината на 60-тите години на 20-тиот век, со вклучувањето на Америка во војната во Виетнам (1965 - 1975) се појавува ново суб или контра-културно движење, поттикнато од движењето на бит-генерацијата, овој пат под името _хипи движење_ ([hippies](https://www.britannica.com/topic/hippie)). Името доаѓа од зборот _hip_, оригинално создадено од претставниците на бит-генерацијата. Хипиците се залагаа за крај на војната во Виетнам, како и на сите војни во светот, а од таму потекнува нивното ословување како _деца на цвеќето_ (_children of flower_). Пропагираа љубов и ненасилство, а фразата _Водете љубов, а не војна_ ([_Make love, not war_](https://www.britannica.com/topic/hippie)), доби светска популарност. Дополнително стоеа позади отвореност и толеранција, како алтернатива на ограничувања, насилство и дискриминација. Исто така, спиритуалниот порив и мотивација го црпеа надвор од Јудео-христијанската традиција, а повеќе се осврнуваа кон источните религии и традиции како Будизам, Хиндуизам и сл. Исклучително важно да се напомене е нивното експериментирање со _психоделични супстанци_ и промовирање на различни нивоа на перцепција на реалноста, а со тоа секако и различен пристап кон животот. Летото 1967, беше познато како _лето на љубов_ ([_summer of love_](https://billpetro.com/history-of-the-summer-of-love)), а во Сан Франциско се собраа околу 100 илјади приврзаници на движењето, музиката и културата. Вудсток ([Woodstock Music and Art Fair](https://www.history.com/topics/1960s/woodstock#section_2)) беше четири дневен фестивал, кој се одржа летото 1969 година во Бетел, Њу Јорк, со траење од 4 дена и беше домаќин на околу половина милион млади луѓе, обединети во желбата за мир и љубов, но секако и практикување и промовирање на алтернативниот начин на живеење. 

Од друга страна, хипи движењето и нивната дејност беа предмет на негативни реакции, во форма на критики, подбивања, отфрлања, и класификации како наркомани, промискуитетни, неодговорни и луѓе со сомнителен морал. Тие со својот животен стил, музиката која ја слушаа, уметноста која ја создаваа, како и вредностите за кои се залагаа успеаа да ја провоцират јавноста, посебно оние _конзервативните_, но секако беа и останаа вечна инспирација во борбата за подобро денес и утре.

Хипи движењето беше вистинска ненасилна револуција, обид за фундаментална промена и извик на (тогаш) новите _бејби-бум_ генерации, по мир, _културолошка слобода_ и љубов, наместо војна, насилство и омраза. Дополнително хипи движењето охрабруваше да се _биде поинаков_, да се пркоси на традицијата, и да се преиспитуваат општествените и конзервативните норми и доминантниот морал, што ја претставува _сржта на слободата_.

**_Палеолибертаријанизам_**

Палеолибертаријанизмот претставува фракција во либертаријанското движење или пак посебно толкување на либертаријанизмот. Често се поврзува со конзервативниот морал на Јудео-христијанската или западната традиција. Се појавува во крајните фази на Студентата војна, помеѓу 1985 и 1995 година. Она што ги прави посебна фракција, односно толкување е верувањето дека _слободата не е доволна_ сама по себе за воспоставување на _добро општество_, туку се потребни, како што вели _Левелин Роквел_ помладиот во неговиот текст [_The Case for Paleo-Libertarianism_](https://uploads-ssl.webflow.com/5d62a0b2e3123d5d0247c5d5/5d9aad8de7a0b333dde9bbc0_Liberty_Magazine_January_1990%20pages%20Liberty%20-%20Page%2034%20-%20Liberty%20-%20Page%2038.pdf), „општествени институции и стандарди кои ги охрабруваат јавните доблести.“ Дополнително, палеолибертаријанците експлицитно се залагаат за слобода во политичка смисла (слобода од принудата на државата), но со сомнеж гледаат на _останатите_ слободи, како слобода од културни, општествени и религиозни морални авторитети и норми. Тие ги преиспитуваат политичките авторитети, но ги подржуваат општествените или пак традиционалните - оние на таткото, фамилијата, црквата, заедницата итн. Нивната етика е доминантно патријалхална. 

Иако не се конзервативци, бидејќи се залагаат за анархија, сепак, заеднички им е _конзервативниот морал_, кој е надоврзан на Јудео-христијанската традиција. Најистакнати претставници на палеолибертаријанизмот се анархо-капиталистите како Мареј [Ротбард](https://www.rothbard.it/articles/right-wing-populism.pdf) и Лу Роквел. 

Од таму, палеолибертаријанците се во _културен конфликт_ со хипиците и не само што не ја подржуваат нивната алтернативна морална револуција, туку истата и ја критикуваат, исмевуваат, и лесно се надоврзуваат на ставовите на Ренд (иако самата не била палеолибертаријанец и ја користела етикетата за нивно означување). Како палеолибертаријанци можат да се поистоветат и сите оние современи либертаријанци кои заедно слободата, промовираат и конзервативен морал и традиционални општествени институции - [фамилија](https://www.rothbard.it/articles/right-wing-populism.pdf), црква, заедница и сл. Контроверзно за нив е тоа што ги [поврзуваат](http://tomgpalmer.com/2005/07/01/hans-hermann-hoppe-and-the-german-extremist-nationalist-right/) со _расизам, дискриминација_, _авторитативност_ па дури и _сегрегација_.

Од друга страна, со оглед на тоа дека смислата на слободата е луѓето да имаат простор за избор, не само на потрошувачки добра, туку, пред се на животен стил и дотолку повеќе на живеење на живот каков што сакаат, и тоа според морал во кој веруваат - зошто тогаш палеолибертаријанците ја ограничуваат оваа слобода и налаагаат некаков (конзервативен) морал? Зошто наместо оставање и зајакнување на просторот суштински за човековиот избор, цврсто инсистираат на _одредувачки_ морален сет?

**_Отворен либертаријанизам_**

Отворениот либертаријанизам или слободарство е идеолошка тенденција, која опфаќа голем број на толкувања на основните принципи на слобода. Секако, не постои една унифицирана школа на либертаријанизам, и покрај обидите на определени видни фигури во движењето да извлечат и промовираат [_ортодоксен_ либертаријанизам](https://ftn.media/libertarian-stalinism-thing), палеолибертаријанизам, или капитализам, како што биле Мареј Ротбард, Ејн Ранд, Ханс Херман Хопе и други поединци. 

За разлика од _тесното слободарство_ на овие протагонисти, слободарството со широк пристап, или она [отвореното](https://wirtzbill.com/2017/11/14/hey-hoppe-this-is-what-the-stupids-for-liberty-do/) нуди простор за оправдување и толкување, и ги опфаќа сите школи, теории и активизми, кои всушност аспектираат и изразуваат иста работа - лична слобода и слободно општество, но до истите доаѓаат по различни патишта. Некои се морални или деонтолошки слободари или либертаријанци, некои се утилитарни. Едни се анархисти, други се минархисти, трети дури и почитуваат минимално мешањето на државата. Тука се палеолибертаријанците кои слободата нужно ја поврзуваат со западната цивилизација и вредностите на Јудео-христијанската традиција, но исто така тука се и сите оние кои ја третираат слободата инклузивно за повеќето традиции. Има место и за оние кои се прагматичари во пристапот кон остварување на поединечна слобода и слободно општество, но има и за оние кои се радикални, и се залагаат за слобода _сега_ и _одма_, без оглед на последиците. Отвореното слободарство, пред се е платформа за дискутирање на сите овие толкувања, вклучително подршка и промовирање на истите во јавниот простор. Вредно за напомена е тоа дека постојат повеќе слободарски школи и традиции кои не се согласуваат апсолутно меѓу себе, но се, или во најмала рака, потребно е да бидат обединети околу принципот на слободата. На тоа цели _отвореното либертаријанство_.

Од реално значење за концептот на отвореното слободарство е движењето кое е формирано во 2008 година, Студенти за слобода (Students for Liberty), како и еден од неговите подржувачи и идејни татковци - [Том Г. Палмер](http://tomgpalmer.com/). Студенти за слобода се меѓународно студентско движење кое [„подржува слобода за сите луѓе](https://studentsforliberty.org/north-america/about-us/)… Не ги диктира основите врз кои поединците ја оправдуваат својата верба во слободата, туку е отворено за различни оправдувања за слобода и охрабрува дебата и дискурс за различните философии кои ја опфаќаат слободата.“ И самата структура на движењето која е децентрализирана и поставена _од долу на горе_, ја одредува таа отвореност за различни толкувања на слободата. Централни принципи на движењето се _економска, поединечна_ и _академска слобода_, додека пак мото е _Мир, љубов и слобода_. 

Очекувано, движењето е мета на [критика](https://misesuk.org/2017/10/20/libertarianism-and-the-alt-right-hoppe-speech-2017/) и на таканаречени _ортодоксни_ или _палеолибертаријанци_, поради својата отвореност кон различни видови на философии, оправдувања и традиции. Но она што е најзначајно за _отвореното слободарство_ е тоа што философијата на слободата не ја аспектира ексклузивно како плод на западната цивилизација, ниту пак го поставува Јудео-христијанскиот морал за предуслов на слободата, туку истото е неутрално, мултикултурно и широко поставено. Тоа е платформа во која се одвива дебата, дискусија за секоја философија или традиција која ја вреднува слободата на човекот, но и недсвосмислено ја промовира истата.

**_Хипици десничари_**

Од денешна перспектива на _отворениот либертаријанизам,_ самото поистоветување на либертаријанското движење со хипи движењето, воопшто не претставува проблем, а може да се земе и како комплимент. Либертаријанците или слободарите можат многу да научат од хипиците, првенствено од нивното единство, сплотеност, масовност, па дури и начин на живот. Хипи движењето е едно од најмасовните движења во 20-тиот век, кое несомнено остави свој печат, како за генерациите од тоа време, така и за идните генерации. Хипиците беа единствени и експлицитно јасни во своите барања, а тие беа за мир и љубов. И покрај тоа што беа единствени во својата визија на општество без војна, надополнето со љубов, тие и тоа како оставаа простор и поттикнуваа различни начини на живот и само-идентификации. Просторот за само-идентификација е првиот израз на слободата и приврзок на принципот на само-поседување. Истиот не е нужно и ексклузивно поврзан со определена култура и традиција (западна, источна и сл), туку е цврсто неутрален и овозможува на поединците и нивните традиции да дојдат до полн израз. Дотолку повеќе моќта на слободата се содржи во различните оправдувања и традиции кои ја аспектираат истата. 

На хипи движењето може да се позавиди на неговата масовност и младоликост. Тоа беше пример за масовно и уште поважно, ненасилно општествено движење, кое имаше огромен потенцијал за дејствување на општествена промена. Движење со култура на _отвореност_ и став на прифаќање на _различности_, беше обединето под бајракот на мир и љубов.

Се чини дека _отворениот либертаријанизам_ има повеќе сличности со хипи-движењето, како вредносни, така и организациони. Заедничка е визијата и заложбата за мир, љубов и слобода, како и определени организационо-стратегиски поставки. Можеби отворениот либертаријанизам и неговите претставници од Студенти за слобода го нагласуваат академскиот, интелектуалниот или рационалниот пристап и се повеќе _бизнис кежуал_, за разлика од хипиците, но најбитно е дека истиот е исклучително отворен за нови пристапи, надвор од рамките на науката и академијата. И можеби има несогласности или контроверзии околу анти-капиталистичките ставови на хипи движењето, но затоа кај либертаријанците стои додавката _десничари,_ со која цврсто се втемелуваат заложбите за слободна економија и слободен пазар, несомнен и неиздвоив резултат на човековата слобода. 

Заклучно, да се биде хипик, кој силно подржува економски слободи, воопшто не треба да биде сфатено во пејоративна смисла. Либертаријанците имаат многу да научат од хипиците, а очигледно има и надежи, чим биле поистоветувани.

**_Прочитајте_** **_повеќе_**

- [What was Ayn Rand’s view of the libertarian movement?](http://aynrandlexicon.com/ayn-rand-ideas/ayn-rand-q-on-a-on-libertarianism.html)
- [Hippie](https://www.britannica.com/topic/hippie), Britannica encyclopedia 
- [The Beat Museum: An Afternoon With Kerouac & Ginsberg](https://theculturetrip.com/north-america/usa/california/articles/the-beat-museum-an-afternoon-with-kerouac-ginsberg/)
- [Woodstock & the “Fundamental Conflict of Our Age”](https://newideal.aynrand.org/woodstock-and-the-fundamental-conflict-of-our-age/#:~:text=Says%20Rand%3A,wish%20to%20have%20a%20festival.)
- Tom G. Palmer - [Hans-Hermann Hoppe and the German Extremist Nationalist Right](http://tomgpalmer.com/2005/07/01/hans-hermann-hoppe-and-the-german-extremist-nationalist-right/)
- Murray N. Rothbard - [Right- Wing Populism: A Strategy for the Paleo Movement](https://www.rothbard.it/articles/right-wing-populism.pdf)
- Llewelyn H. Rockwell, Jr. - [The Case for PaleoLibertarianism](https://uploads-ssl.webflow.com/5d62a0b2e3123d5d0247c5d5/5d9aad8de7a0b333dde9bbc0_Liberty_Magazine_January_1990%20pages%20Liberty%20-%20Page%2034%20-%20Liberty%20-%20Page%2038.pdf)
- [Woodstock](https://www.history.com/topics/1960s/woodstock#section_2), History.com
- Bill Petro - [History of the Summer of Love — 1967: Part 1 – Sex, Drugs, and Rock & Roll](https://billpetro.com/history-of-the-summer-of-love)
- Hans-Hermann Hoppe - [Libertarianism and the Alt-Right](https://misesuk.org/2017/10/20/libertarianism-and-the-alt-right-hoppe-speech-2017/) (Hoppe Speech, 2017)
- Bill Wirtz - [Hey Hoppe, this is what the ‘Stupids for Liberty’ do](https://wirtzbill.com/2017/11/14/hey-hoppe-this-is-what-the-stupids-for-liberty-do/)
- Daniel Fallenstein - [Libertarian Stalinism is a thing](https://ftn.media/libertarian-stalinism-thing)
