---
title: 'Брегзит, ЕУ и Македонија: Интервју со Горан Илиќ, втор дел'
date: 2020-12-02T00:00:00.000Z
tags:
  - горан-илиќ
  - евроинтеграции
  - еу
  - либерализам
  - слобода
author: Default Author
coverImage: Sime-pic.jpg
category: uncategorized
---

Д-р Горан Илиќ  е вонреден професор и декан на Правниот факултет при Универзитетот „Св. Климент Охридски“ – Битола. Тој е ко-основач на Институтот за истражување и европски студии – Битола и главен уредник на меѓународното научно списание [„Journal of Liberty and International Aﬀairs“](http://www.e-jlia.com/) Неговиот научен интерес опфаќа: политика и право на ЕУ, човекови права и слободи, европски федерализам, меѓународни односи итн. Автор е на книгите: „Европа на крстопат: Лисабонскиот договор како темел на надворешнополитичката моќ на ЕУ“ и „ЕУтопија: надворешнополитичката моќ на ЕУ во идеологизацијата на постамериканскиот свет“.

[Симон Саревски](https://www.facebook.com/simon.sarevski) од Либертаниа - ЦСП и Студенти за слобода, поразговара со него за Брегзит, проблемите со кои се соочува ЕУ и што тоа значи за Македонија.  
Првиот дел од интервјуто можете да го прочитате [тука](http://libertaniabackup.local/bregzit-eu-makedonija-goran-ilikj/?fbclid=IwAR3htd9HZbfqD7l3umrRwMnLCab5tqChU2_wD5jZ9rdE3fTi1WYYT0lg9Ls).

**Симон Саревски**: Кои се најголемите проблеми со кои се соочува ЕУ денес? 

**Горан Илиќ**: ЕУ денес се соочува со многу проблеми. Како најголем проблем во моментов се наметнува справувањето со корона-кризата, земајќи го во предвид фактот дека Европа се претвори во ново глобално жариште на коронавирусот. Сето тоа сериозно ќе се рефлектира како на економски, така и на политички план за ЕУ. Во принцип, успехот ќе зависи од способноста на ЕУ да артикулира една, единствена и супранационална позиција во борбата со ова зло. Но ако го земеме во предвид блокирањето на новиот Буџет на ЕУ од страна на популистичките и автократски политички елити на Унгарија и Полска, пред ЕУ навистина се отвораат многу тешки предзивици за справување. 

Паралелно со корона-кризата, ЕУ се соочува со сериозна внатрешна поделеност во однос на клучните глобални прашања, подемот на Кина (и нејзиното пенетрирање во срцевината на ЕУ), популистичките тенденции во државите-членки и блиското соседство, нарушеното транс-атлантско партнерство (“благодарение” на администрацијата на Доналд Трамп), континуираниот демократски дефицит и елитизам во рамки на ЕУ, непостоењето на јасна визија за развој на ЕУ во иднина  итн.

**Симон Саревски**: Во кој правец се движи унијата во однос на проширивање? Дали можеби Брегзит и ги помати водите на Македонија?

**Горан Илиќ**: Сметам дека ЕУ манифестира резигниран, апатичен и контрапродуктивен пристап во однос на политиката на проширување (посебно со земјите од Западен Балкан), и во исто време манифестира неспособност да ги преземе работите сериозно во свои раце – во смисла да се забрза и интензивира процесот на проширување. Ние бевме сведоци и на новата парадигма на Емануел Макрон, кој ултимативно ја промени и методологијата за водење на преговори за прием на нови држави во ЕУ. Тука посебно беше погодена Р. Македонија, која мораше да се адаптира и беспоговорно да ја прифати новата методологија. Во принцип, споменатата методологија драстично не ги менува работите, но за жал провоцира анимозитет и одбивност кај граѓаните на државите-кандидати за членство во ЕУ, создавајќи еден амбиент на агонија и неизвесност, со континуирано додавање на нови обврски, должности и задачи на државите-кандидати од страна на ЕУ, и секако, менување на “правилата на игра” во клучни моменти. Во однос на Р. Македонија, можам да кажам дека сето тоа беше и сè уште се чини за сосема непотребно. 

Инаку, политиката на проширување не претставува само административна операција, туку таа претставува една од најважните инструменти за остварување на фундаменталните вредности на ЕУ и обединувањето на европскиот континент со цел трајно “бетонирање” на мирот. Со промената на методологијата се создаде еден наратив дека на ЕУ и недостигаат само мали административни односно козметички промени, но тоа не е вистина. На ЕУ и недостигаат сериозни реформи и нејзино унапредување во целина, преку темелна ревизија на нејзините конститутивни договори. Инаку, сметам дека Брегзит немаше некое значително влијание врз евроинтегративниот процес на Р. Македонија, туку можеби беше искористен како своевиден параван за апатичноста на ЕУ на овој план и геополитичката кратковидост на поединечни држави-членки на ЕУ.

**Симон Саревски**: Дали ЕУ е сеуште првата опција на Македонија или?

**Горан Илиќ**: Целосната интеграција на Р. Македонија во ЕУ не само што е првата, туку и најдобрата опција. Р. Македонија досега направи многу за ЕУ. Сè уште ќе прави, но должен сум да истакнам дека ЕУ треба многу повеќе да се ангажира околу подигнувањето на квалитетот на процесот на интеграција. На ниво на држави-членки, тоа засега најмногу го прави Германија, која дава безрезервна поддршка на македонскиот евроинтегративен пат. Сепак тој процес не е и не смее да биде едностран, како што впрочем се стекнува впечаток. Тој впечаток ЕУ мора да го промени, и да се дистанцира од наративот дека таа е задоволна само со одржување на стабилноста во регионот на Западен Балкан, односно со отсуството на конфликти во овој регион, а не и со трансформацијата на регионот според нејзината вредносна матрица. Евроинтегративниот процес иницијално е замислен како процес на комуникација меѓу рамноправни партнери во еден интензивен и сеопфатен процес на соработка, координација и взаемно помагање, а не процес во кој едната страна само поставува задачи и очекува нивно беспоговорно извршување од другата страна.

**Симон Саревски**: Како да се најде слобода во неслободен свет?

**Горан Илиќ:** Борбата на слободата со “неслободата” и борбата за пронаоѓање на слободата во еден неслободен свет, е борба која трае со милениуми, и веројатно така ќе биде и во иднина. Но, во исто време, исклучително важно е да се каже дека најсилната и најинспиративна вредност која го детерминирала развојот на човековата цивилизација е токму таа - слободата. Таа претставува _sub elementum_ на секое живо битие и како таква ќе остане и понатаму. Таа постои како универзална детерминанта на цивилизацијата, а нејзината одбрана претставува должност на секој човек поединечно. Пронаоѓањето на слободата во неслободниот свет треба да се бара во **пркосот**, во неприфаќањето на сето она што нас како поединци не ограничува, потиснува или инхибира. Тоа на многу едноставен и симплифициран начин е супсумирано во говорот на Џон Галт во монументалното дело ,,Atlas Shrugged” од Ејн Ранд: ,,Се колнам - во мојот живот и мојата љубов кон него - дека никогаш нема да живеам поради друг човек, ниту пак ќе барам од друг човек да живее за мене“.

![Simon Sarevski](http://libertaniabackup.local/wp-content/uploads/2020/02/Sime-pic.jpg)

Симон Саревски,  
Либертаниа и [Студенти за слобода](https://www.facebook.com/sfl.macedonia)
