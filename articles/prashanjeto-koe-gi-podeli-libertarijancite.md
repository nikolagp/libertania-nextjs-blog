---
title: Прашањето кое ги подели либертаријанците
date: 2021-12-02T00:00:00.000Z
categories:
  - блог
  - tekstovi
tags:
  - задолжителна-вакцина
  - консенквенцијалисти
  - моралисти
  - радикали
  - слобода
coverImage: nazi-vaksajn.jpg
---

Слободарството или либертаријанството, претставува широка идеолошка тенденција, која опфаќа повеќе философски, економски и правно-политички школи, традиции и активизми, но се подразбира или претпоставува дека централна позиција во истото се наоѓа поединечната слобода на човекот. Како такво, слободарството или либертаријанството има две главни оправдувања, а тоа се моралното или философското оправдување на слободата и економското, општественото или утилитарното оправдување. Философското тргнува од поединецот и неговото апсолутно и примарно право, од Бога или Природата дадено, право на само-поседување, од кое произлегува и слободата. Економското или утилитарното оправдување за слободата е она кое што тврди дека слободата како принцип на уредување на едно општество или економија, дава најдобри резултати, и претставува најдобро уредување за најголемиот број на поединци кое живеат во истото. Со самото тоа што истото претставува широка идеолошка тенденција, постојат следбеници на разните оправдувања за слободата, така некои се моралисти, други консеквенционалисти, и слично, од каде дополнително можат да произлезат струи на спротивствености и поделби.

Вакцините, од друга страна претставуваат алатка на современата медицина и технологија, чија цел е превенција и/или борба со определени зарази, болести и слично, кои го напаѓаат човековото здравје. Низ историјата, во принцип, се покажале како ефективна алатка во процесот на борба со пандемии, зарази и слично. Но секако, за една вакцина да биде пуштена во широка или масовна употреба, потребно е да поминe определено време и процес на преиспитување, па за на крај да биде пуштена за користење.

### _Слободарството и вакцините_

Слободарството или либертаријанството, во принцип нема никаков проблем со вакцините, како што нема проблем со ниту една алатка која што може, но и не мора да му служи на човекот и неговата благосостојба, се додека таа алатка претставува негов личен избор и предмет на негова согласност.

Во 2021 година, на голема врата настапија неколку видови на вакцини против Ковид 19 вирусот, како шанса за намалување или контролирање на пандемијата. Иако, надвор од регуларните протоколи за пуштање во промет на вакцина, за кои е потребни повеќе години, голем дел од светското население е вакцинирано и сеуште се вакцинира, а ефикасноста на вакцините допрва ќе се утврдува.

Она што е спорно околу вакцините, можеби не е толку нивната ефикасност колку што е начинот на кој истите се промовираат помеѓу населението. Сведоци сме на различни притисоци од страна на државите кон граѓаните за нивно масивно вакцинирање. Можеби, сеуште државите ја немаат непосредно наметнато обврската за вакцинација (присилна вакцинација, или да одат медицински лица, придружени со полиција во домовите да ги вакцинираат луѓето), но истите потполно ја користат својата положба на легитимен монопол на физичка принуда, да го направат вакцинирањето помасовно, и да извршат притисок кон оние кои од различни причини, не сакаат да се вакцинираат. Овие притисоци можат да варираат oд забрана за за движење на невакцинирани лица во ресторани, театри, кина и сл., па забрана за движење во јавни објекти, отежнат премин на граници за невакцинирани лица, па дури и задолжителна вакцинација за вработени во јавен сектор, и тоа сите мерки наметнати од политичките власи. Можеби со овие мерки, непосредно не наметнуваат обврска за вакцинација, но тие и тоа како вршат притисок кај населението, кое од различни причини не сака да се вакцинира, да го направи тоа против своја волја.

И во време на загрозени лични слободи насекаде во светот, кога државите доживуваат своевремен зенит во мешањето во човечките акции и општествените односи, либертаријанците или слободарите, за кои се очекува дека ќе застанат едногласно позади принципот на лична слобода, самопоседување и право на избор, се поделени по ова прашање. Дел од либертаријанците, се _одслободарија_ за момент, и потклекнаа на политичките и општествени притисоци. Токму ова прашање, за самата вакцинација и методот на вакцинирање на населението ја подели либертаријанската јавност на две главни струи.

### _Слободари за задолжителна вакцинација_

Првата група на либертаријанци се оние кои подржуваат притисок, наметнување на обврска за вакцинација на населението или задолжителна вакцинација, поаѓајки од тврдењето дека доколку некој не е вакциниран претставува опасност за останатите поединци, и вакцинацијата од лично преминува во колективно прашање. 

Оваа група на либертаријанци, кои ја подржуваат вакцинацијата, па дури и под притисок и принуда на државата, најчесто тргнуваат од утилитарни или економски мотиви. Овие мотиви, се надоврзуваат на тврдењето дека колку поголем е бројот на вакцинирани лица, толку повеќе се намалува епидемијата, и светот може да се „врати во нормала,“ да функционира економијата, да се намалат или дури и да исчезнат различните ограничувања од политички карактер, и секако да се подобри слободата на поединците. Исто така, како аргумент кој овие либертаријанци го користат е тоа што, секој невакциниран поединец претставува потенцијална опасност за секој останат, а од таму и либертаријанизмот треба да застане на страна на вакцината, поради причина што истиот, најмногу го вреднува човечкиот живот. 

Аналогно, според нив, акт кој е присилен или под силен притисок на државата, може да ја подобри, не само здравствената состојба на поединците, туку и да ги унапреди неговите слободи и благосостојба. Исто така, тврдат дека во вонредни случаи, како што е и случајот со пандемии, политичките власти треба да реагираат преку нивниот монопол на физичка принуда, а овој тип на државно мешање е оправдано, па дури и од аспект на слободата и нејзините застапници. 

Од самото тоа произлегува дека вакцината е алатка за слобода, која властите ќе ни ја _вратат_, само доколку се вакцинираме. 

### _Слободари против задолжителна вакцинација_

Втората група на активисти, слободари се оние кои се држат до моралните основи и оправдувања за слободата на човекот, и доследно ги бранат истите, без обзир на општествените последици кои прозлегуваат од нив, или пак општествениот контекст во кој се наоѓаат. И секако дека тие стојат против мерката или алатката на задолжително вакцинирање која се остварува на различни начини од политичките власти во светот. Со самото тоа што истата е задолжителна, го узурпира просторот на избор и автоматски слободата на поединецот, и тоа за прашање кое е суштинско за него, посебно поради неговата непосредна врска со принципот на самопоседување. Моралните, наспроти утилитарните слободари, на својот пиадестал го ставаат, или аксиоматски го определуваат принципот на самопоседување, што практично значи право на поединецот да го поседува, прво своето тело, второ своите акции или дејствувања и имотот или сопственоста, како плод на неговото тело и акциите кои ги презема. 

Задолжителната вакцинација непосредно и експлицитно го повредува принципот на самопоседување, што произлегува од принудно наметната обврска да се прими вакцина (лек, отров, како и да е), против волјата на поединецот. Повредата гласи: „Јас не сакам за своето тело вакцина, но властите ме тераат посредно па и непосредно да ја ставам, и покрај моето противење.“ Од друга страна, моралното толкување и оправдување на слободата нема никаков однос кон вакцината, како кон определена алатка, која треба да биде предмет на избор на оној што ја користи. Слободата е неутрална кон вакцината, остава простор за избор да се биде вакциниран или да не се биде. 

Од една страна, моралното оправдување за слободата, е неминовно против секаков вид на задолжителни мерки, кои ја ограничуваат личната слобода, но од друга страна се поставува прашањето дали постојат утилитарни оправдувања против мерката на задолжителна вакцина? 

Секако дека постојат и утилитарни оправдувања за слобода, и против мерката на задолжителна вакцинација. Постојат двете претпоставки во однос на вакцината и последиците од неа, и тоа: првата е дека вакцината делува против вирусот, и го сузбива неговото ширење, од каде произлегува дека оној кој не сака да биде заразен од вирусот, би се вакцинирал, и тука завршува прашањето - јас сум одговорен за моето здравје и во мој личен делокруг е дали ќе се вакцинирам; и втората е дека вакцината делува, но не го сузбива неговото понатамошно ширење, од каде произлегува дека е глупаво и залудно наметнување обврска за вакцинација на целото население. Исто така вакцините може да имаат и несакани ефекти врз вакцинираните, како на краток, така и на долг рок, поради фактот дека се развиени во релативно кратко време, и токму поради тоа е клучна слободата на поединците да се вакцинираат по исклучиво сопствен избор. Се наметнува и друго прашање, кој е одговорен за несаканите ефекти на вакцинацијата? Доколку вакцините се навистина ефикасни и потребни, поединците во голема мера би покажале волја да се вакцинираат, но и обратно, доколку не се, би ги избегнувале.

### _Радикали за слобода_

Делбената линија можеби е очекувана кај оние поголемите познавачи на струите во либертаријанизмот, и секако мотивите на оние кои се влијателни во движењата. Фридрих Хаек и Мареј Ротбард пишуваа за радикализмот во слободарството, за оние слободари кои се доследни до своите идеи, и се спремни да ги пропагираат во секакви општествени контексти. Тое се истите, кои за разлика од _опортунистите_ или _сектаријанците_ во истите редови, застануваат и стојат позади принципи, а не позади исполнување на краткорочни општествени утилитарни цели. Дали би можел да се нарече доследен слободар, некој кој подржува задолжителна вакцинација, без разлика на начинот на кој истата мерка може и мора да биде спроведена, со изговор дека ќе биде во согласност со принципот на слобода, отворање на границите, ослободување на економиите и намалување на државното мешање во економијата и општествените процеси? Хаек и Ротбард, одамна дале одговор на овие прашање, но сите ние поединечно треба да стигнеме до истиот.

Прочитајте повеќе за струите во слободарството:

- Friedrich Hayek - [Intellectuals and Socialism](https://cdn.mises.org/Intellectuals%20and%20Socialism_4.pdf)
- Murray N. Rothbard - [Strategies for a Libertarian Victory](https://mises.org/library/strategies-libertarian-victory)
- Murray N. Rothbard - [Why Be Libertarian?](https://mises.org/library/why-be-libertarian)
- Murray N. Rothbard - [The Case for Radical Idealism](https://mises.org/library/case-radical-idealism)
- Murray N. Rothbard - [Concepts of the Role of Intellectuals In Social Change Toward Laissez Faire](https://mises.org/library/concepts-role-intellectuals-social-change-toward-laissez-faire-0) 
- Murray N. Rothbard - [What Libertarians Should Learn From the Abolitionists](https://mises.org/library/what-libertarians-should-learn-abolitionists)
- Paul D. Mueller - [Was Adam Smith a Libertarian?](https://www.libertarianism.org/columns/was-adam-smith-libertarian)
