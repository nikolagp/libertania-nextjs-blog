---
title: Поперовиот парадокс на толеранција и анархо-пацифистичката филозофија
date: 2021-03-12T00:00:00.000Z
categories:
  - tekstovi
tags:
  - карл-попер
  - толеранција
coverImage: Bosko-Poper-e1615570609359.jpg
---

_Текстот е објавен и превземен од [блогот на авторот](https://karadzovbosko.wordpress.com/2018/06/05/%D0%BF%D0%BE%D0%BF%D0%B5%D1%80%D0%BE%D0%B2%D0%B8%D0%BE%D1%82-%D0%BF%D0%B0%D1%80%D0%B0%D0%B4%D0%BE%D0%BA%D1%81-%D0%BD%D0%B0-%D1%82%D0%BE%D0%BB%D0%B5%D1%80%D0%B0%D0%BD%D1%86%D0%B8%D1%98%D0%B0%D1%82/)._

## Вовед во идеологијата на мирољубието

Општествено-политичките случувања во САД, особено по масовното возобновување на неофашистичките и необолшевистичките групи кои веруваат во насилните методи на политичката борба, како на пр. Alt-right и Antifa, повторно ги актуализираа подзаборавените филозофско-политички прашања за опсегот на толеранцијата, смислата на слободата и капацитетот на демократијата. Политичката референца на американската поп-култура или т.н. _punch a nazi_ од иконичката насловна страница на првиот број од Марвеловиот стрип серијал _Captain America_ на Џек Кирби (Jack Kirby), трансцидиранa  преку прашањата: _is it ок to punch a nazi_, _is it ок to punch a commie,_ денес не само што доби нова димензија во разгорените расправи за границите на толеранцијата, туку ја покажа и ургентната потреба од една реконцептуализирана филозофска рефлексија на политичката трпеливост и толеранцијата како вредност.                     

Во рамките на пацифистичките идеологии, каде трпеливоста е безусловно темелно животно начело, ненасилството како облик на политичко и општествено дејствување, најдоследно се исполнуваше во еден дел од анархистичкото движење, поточно во анархо-пацифизмот. За разлика од радикалните марксисти, радикалните анархо-пацифисти веруваат во силата на ненасилната борба. Историски гледано, клучното влијание за оформување на анархо-пацифистичката идеологија го извршија филозофско-политичките размисли на двајца книжевни великани на XIX век - Хенри Дејвид Торо во САД и Лав Николаевич Толстој во Европа.

Првиот, американскиот поет и книжевник Хенри Дејвид Торо со неговиот индивидуален анархизам, изложен во есејот _За должноста на граѓанинот да биде непослушен_, не само што ги инспирираше политичките борби на Махатма Ганди, Мартин Лутер Кинг, Мартин Бубер и други, туку уверливо ги постави основите на ненасилниот отпор и граѓанската непослушност како политичка стратегија со неспорно морално значење.  Во овој есеј Торо е непколеблив во ставот дека државата е остварена корупција и насилство, па затоа: _никогаш не е прерано за честит човек да стане бунтовник и револуционер._ Неговите филозофско-политички идеи за миротворната револуција, неговата политичка програма и стратегија за ненасилниот бунт на граѓанинот и неговото право на мирољубив непокор, како и предложените практики на дејствување кои уверуваат во силата на ненасилниот отпор, на идејно рамниште се идентични на јуриспруденцијата на американските натуралисти и татковци-основачи. Филозофија на правото која уверуваше дека штом имаме власт која спроведува законско неправо, тогаш граѓанинот има надзаконско право на отпор и непослушност. Или со зборовите на Томас Џеферсон, кои се парафраза на идејата на Торо: _штом неправдата е закон, тогаш бунтот е должност_.

Торо во еден период од неговото творештво и политички активизам не го исклучуваше вооружениот бунт и самото насилство. Тоа се гледа во неговата поддршка на Џон Броун (Jhon Brown), познатиот инсурекциски аболиционист, кој во името на слободата за црните робови беше одговорен за крвавиот Канзас, за нападот на Херпес Фери и многу други вооружени и крвави акции. Торо, коментирајќи ја поддршката за Џон Броун велел дека вистинското прашање не е за тоа какво оружје се користи, туку за духот во кој истото се користи. Што и не е баш  пацифистичка позиција, но, без разлика на сето ова, неговото значење за подоцнежниот развој на ненасилниот отпор е неспорно.

Во Европа, во Царска Русија, под влијание на книжевните текстови на Лав Николаевич Толстој, а подоцна и _толстоизмот_ како радикално пацифистичко учење изградено врз темелот на христијанската етика, извесен период главна струја во анархо-пацифизмот беше т.н. христијански анархизам и неговото прецедентно радикално ненасилство кон сите форми на живот. Пријателот на Толстој и негов близок соработник Владиимир Григоревич Чертков формираше мала група христијански анархисти кои ги ширеа учењата на Толстој за ненасилниот отпор, искажани во неговото дело _Царството Божје е во тебе._  За Толстој и толстоизмот, клучен морален извор за христијанството и анархизмот е _Беседата на гората_ од Евангелието по Матеј. Нивните анархистичко-пацифистички начела беа следниве: љуби ги твоите непријатели, не биди гневен кон луѓето, на злото не враќај со зло, туку дарувај со добро. За нив, државата и власта како остварен инструмент на насилство е неморална конструкција. Вистинскиот анархист и христијанин ја отфрла како чиста присила и принуда.                                                                   

Врз основа на идеите на Торо и Толстој во XX век се појавија значителни и влијателни анархо-пацифистички кружоци и антимилитаристички асоцијации, но и комплексни политички настани инспирирани од филозофијата на ненасилство како движењето за граѓанските права на Мартин Лутер Кинг или борбата на Ганди за ослободување на Индија од колонијалното ропство. Дополнително се зародија и анархо-панкерскиот пацифизам на англискиот состав Crass и останатите современи антимилитаристички, феминистички или зелени анархо-пацифистички движења во втората половина на XX век, кои беа предводници во ненасилната борба против ксенофобијата, милитаризмот, новите форми на тоталитаризам, екоцидните последици на корпоративната алчност, нуклеарните закани и сл.

Принципот на пасивен отпор и ненасилен бунт во децениите пред Втората светска војна беше прагматичка стратегија на анархо-синдикалистичкото движење. Идејата за генерален штрајк, како концпт и практика, е идеја која подразбираше целосна некооперација од страна на работниците и идеја која беше во духот на политичко-синдикалниот пацифизам. Меѓутоа, за разлика од нив, низа синдикалисти тој период не ги делеа ставовите за вредноста на ненасилството и играа голема улога во крвавите настани и вооружени борби во Шпанската граѓанска војна. По Втората светска војна анархо-пацифизмот се соочи со нуклеарните закани од тотална војна. Па во тој период Алекс Комфорт (Alex Comfort) ја напиша влијателната книга _Peace and Disobedience_ (1946). Комфорт беше доследен анти-милитарист кој со Џорџ Орвел водеше преписки бранејќи го пацифизмот. Преписките се објавени во книгата _Letter to an American Visitor_. Во 50-тите и 60-тите години на минатиот век анархо-пацифизмот во САД и во Западна Европа се појавува во т.н. Нова левица и Движењето за граѓански права. Во Франција  Жерард  де Лаказ-Дутие (Gérard de Lacaze-Duthiers), писател, критичар на уметноста, пацифист и анархист го создаде т.н. анархо-пацифизам како антиелитистички естетизам. А Жан-Рене Солиер (Jean-René Saulière), француски анархо-пацифист, ја основаше Group Francisco Ferrer и ја придружи кон Union des Pacifistes de France (Union of Pacifists of France). Во 1980 се основаше Movement for a New Society (MNS) која и ден-денес е активна и влијателна феминистчка и пацифистичко-анархистичка организација.

Од друга страна, и политичко-религискиот пацифизам произведе општествено влијателни анархистички движење како на пример: _Catholic Worker movement_ кое го основаше Дороти Деј (Dorothy Day) или пак исламскиот анархо-пацифизам на паштунот Абдул Гафар Кан (Abdul Ghaffār Khān) во Пакистан кој претставуваше возобновување на стариот исламски пацифизам на шеикот и филозоф Ал-Хаџ Салим Сувари (Al-Hajj Salim Suwari) од XIII век.                                                

Сите овие анархо-пацифистички идеологии радикално го отфрлија насилството како политичко средство поради неговата концептуална и идејна непомирливост со филозофските начела на анархизмот. Воопштено говорејќи, анархо-пацифистите сметаат дека анархизмот мора да биде ненасилен бидејќи по својата поимна одредница е спротивен на принудата и присилата. Етимолошки, терминот ἄναρχος (anarchos) е кованица од две старо грчки зборчиња: префиксот ἀν- (an-) што значи „без” и зборот ἀρχός (archos) што значи „власт/властие”, па  оттука изворно значи безвластие. Но, не во смисла на хаос и безредие, туку без надреденост и подреденост, без општествени хиерархии, без повластени и обезвластени. Поедноставено, без држава и без држење. Без оние кои држат со сила и без она кое држи со сила – државата. Оттука, штом државата е остварено насилство, тогаш секој пацифизам мора да биде анархизам. За нив, државата е олицетворение на војната, а анархијата олицетворение на мирот. Поточно, државата претставува насилство, анархијата трпеливост и толеранција. Кажано со зборовите на Барт де Лигт (Bart de Ligt) од книгата _The Conquest of Violence_: „колку повеќе насилство, толку помалку револуција”.

Но, мирољубивиот активизам, низ призмата на различниве идејни перспективи, во својот идеолошки план секогаш се соочува со клучниот проблем на секоја револуционерна програма – ефективност. Низа политички мислители и активисти сметаа дека пацифизмот е неефективна политичка програма и служи како филозофско-идеолошки сервис на етаблираниот политички режим на моќ. Со право се забележуваше дека голем дел од политичките цели сѐ уште не се остварени. Оттука, еден дел од политички мислители и активисти уверуваат дека инсурекцискиот (насилниот, востаничкиот) анархизам и неговата _propagande par le fait_ е единствениот целесообразен политички отпор. Оваа апологија на насилните методи и верување во ефективноста на пролеаната крв во политичката борба оди во прилог на масовноста на возобновените движења кои веруваат дека решението на политичко-општествените проблеми и наметнувањето на економско-политичките визии може да се исполни со акции кои не претпоставуваат толеранција на различното мислење. Туку, напротив, вооружен бунт. Со оглед на сите современи политички околности, денес сосема со право се поставува прашањето: Како толерантното општество да ги одбрани своите политички вредности?

## **Аксиолошката природа на толеранцијата**

Клучната филозофска недоумица всушност се содржи во прашањата: Како може да се поднесува/трпи/толерира нешто што не е во склад со нашиот морален закон, со нашиот начин на живот или со системот на нашите верувања и дали со нашите лични аргументи ЗА толеранцијата не сме едновремено и ПРОТИВ нашите морални определби? Токму поради ова, аксиолошката разгледба на толеранцијата ни предочува дека поднесувањето/трпењето е токму оној миг во кој правиме отстапка пред самите себе си за да му овозможиме на Другиот да оствари одреден вид животна слобода.                     

Рамнодушноста не е толеранција. Игнорирањето не е поднесување/трпење, бидејќи толеранцијата секогаш подразбира релација на моќ. Секогаш подразбира негативен став спрема Другото, но едновремено и свесна желба да му се овозможи постоење на истото и свесно откажување од спречување или негирање на истото. Таа волева свесна одлука за непреземање ништо против личноста или групата која дели верувања и практики кои се спротивни и неприфатливи во нашиот морален светоглед се вика толеранција. Поточно, толеранцијата е уметност на самосовладување.                             

Од ова е сосема јасно дека толеранцијата во својата поимна одреденост е парадоксална. Како поим таа е на границата помеѓу прифатливоста и неприфатливоста на неприфатливото. Толеранцијата е краен миг пред избувнување на конфликтот. Предуслов на ненасилството. Во процесот на толеранција доброволно го избегнуваме негирањето на Другоста во акт на самосовладано рационализирање на неподносливоста на Другиот/Другото (отстапуваме пред интервенцијата). Ова помирување со себе си и уважување на Другиот/Другото не смее да премине во пермисивност. Во таков случај тоа веќе не е толеранција, туку надвладување на негативниот став спрема истото – одобрување. Толеранцијата претставува несогласување до крај, но со свесна волја за истрпување на истото.  Толерантниот субјект активно се однесува спрема предметот на толеранција. Тој однос подразбира истовремено моќ за интервенција, но желба или морален императив за отстапување пред истата. Овој антиномичен карактер на толеранцијата, во низа аксиолошки студии, се нарекува _првиот парадокс на толеранцијата_. Но, Попер зборува за друг,  многу попрактичен парадокс кој не е на ива концептуално рамниште.      

## **Парадоксот на толеранцијата и отвореното општество**

Да се вратиме на клучните прашања: Како да се биде толерантен во новата политичка доба на реституирани автократии, на оживувања на фашизмот во различни форми, во време на носталгија кон болшевистичкиот етатизам, верски фанатизам и супримациски национализам? Како да се верува во толеранцијата во општества во кои сѐ помалку се верува во неа? Дали да ги интензивираме пацифистичките практики и безусловно да го вртиме другиот образ на говорот на омраза и политичкото насилство на радикалните движења или кон насилните акции не треба да има никаква отстапка?

Одговорите можат да ги пронајдеме во една позаборавена книга на Карл Попер во која тој го предочи т.н. парадокс на толеранцијата. Поточно, Карл Попер во _The Open Society and Its Enemies_ го посочи парадоксот на толеранцијата во една дополнителна експликативна белешка надвор од главниот текст во седмото поглавје насловено како Начело на водството и Филозофот-крал во кое говори за Платон и идејата за кралот – филозоф и за трите политички парадокси: парадоксот на слободата, парадоксот на демократијата и парадоксот на толеранцијата. Во овој дел Попер имплицитно го поставува прашањето: Што ако луѓето изберат, наместо нив, да владее тиранин? Слободниот човек, вели Платон по интерпретацијата на Попер, може да ја ужива апсолутната слобода, прво пркосејќи на законот, и второ пркосејќи на самата слобода – агитирајќи за тиранинот. На оваа забелешка доаѓа долга фус нота во која ги елаборира парадоксите. Но, пред да дојдеме до неа, ќе се задржиме малку на идејата за кралот-филозоф.

Идејата на Платон за кралот-филозоф или еден вид владеење на умот (_noocracy_ или _sophocracy_) можеме да ја воочиме во Француската Република по скорешниот избор Емануел Жан-Мишел Фредерик Макрон кој пред да стане новиот најмлад водач на Франција по Наполеон, не само што беше по професија филозоф, туку работеше и како асистент на Пол Рикер (Paul Ricoeur), третиот најголем од светото тројство на филозофската херменевтика на 20 век заедно со Хајдегер и Гадамер.

Меѓутоа, историските белешки не се многу наклонети кон оптимистичките очекувања од филозофите-кралеви. И кога биле владетели, филозофите знаеле сериозно да ги искомплицираат процесите и често завршувале или убиени или нивните политики воделе кон разни форми на автократија. Во прилог еден краток историски преглед на филозофите-кралеви. Првиот, Архит од Тарент (на Платон другар му питагореецот) го укинал ограничувањето на Тарентјаните за времетраењето на мандатот и се прогласил за доживотен маршал и тргнал во налудничави освојувачки кампањи. Иако, велат дека воспоставил радикален еглитаризам со закони кои предвидувале рамномерна распределба на материјалното богатство применувајќи ги начелата на математичката хармонија која ја проучувал. Вториот, Дион од Сиракуза (ученикот на Платон) вовел озлогласена платеничка диктатура по убиството на Дионисије Младиот, па заврши избоден до смрт. Третиот, Марко Аврелиј стоикот, бил еден од петте добри римски императори. Четвртиот, Матијаш Гавранот, крал на Хрватска и Унгарија, вовел нови и дополнителни даноци, дотогаш нечуени. Крваво задушувал востанија и завршил отруен. Петтиот, алатојахот Хомеини, вовел шеријат. Шестиот, филозофот од Франкфуртската школа, д-р Зоран Ѓинѓиќ, беше убиен во политички атентат. Од друга страна, и во мито-поетичките и фантастични новели на Џо Валтон (Jo Walton), во кои The Just City е уреден по политичките рецепти од Платоновата книга _Политеја,_ не се одвива сѐ како што треба. Платоновата идеја умните да кормилараат со државата, денес во современата политичка филозофија има две линии: 1) спиритуалната линија на Шарден и Вернадскиј која говори за одредена умосфера, колективен разум, омега поинт и сл. не-научни спекулации и 2) _policy science_ линијата како своевиден аналитички _lex artis_ на филозофот на политичкото која говори за разумни и умни знаења и вештини преку која би се поврзале моќта на умот (Платон) и умот на моќта (Макијавели). Еден вид научна меритократија при донесување одлуки и креирање политики.

Говорејќи за Платоновиот крал-филозоф во објаснувачката белешка Попер вели:

Неограничената толеранција неизбежно води кон исчезнување на толеранцијата. Ако неограничената толеранција ја прошириме дури и до оние кои не се толерантни, и ако не сме подготвени да го браниме толерантното општество од жестоките напади на нетолерантните, тогаш толерантните, а со нив и толеранцијата, ќе бидат комплетно уништени....Сѐ додека можеме да им се спротивставиме со помош на рационалната аргументација и да ги надгледуваме со помош на јавното мислење, задушувањето на слободата сигурно не би било паметна работа. Меѓутоа, доколку е неопходно, треба да настојуваме на правото да ги задушиме дури и со употреба на сила; бидејќи многу лесно може да се покаже дека тие не се подготвени да нѐ дочекаат на ниво на рационална аргументација, туку, напротив, со осуда на секој аргумент; тие можат да им забранат на своите следбеници да ги слушаат рационалните аргументи и да ги научат на аргументите да одговорат со употреба на своите тупаници и пиштоли. Затоа би требало, во името на толеранцијата, да се бара правото да не се толерираат оние кои не се толерантни.

И во еден друг текст со наслов _Toleration and the Intellectual Responsibility_ објавен на Оксфорд во 80-тите во зборникот _За толеранцијата_ Попер вели: „...сѐ додека нетолерантните групи расправаат и ги објавуваат своите теории како разумни предлози, треба да им дозволиме тоа да го чинат слободно. Но, треба да го привлечеме нивното внимание кон фактот дека толеранцијата може да постои само врз основа на неутралноста и дека нашата морална облигација на толеранција завршува тогаш кога групата ќе почне да чини насилни акти”.                                                                                Попер е повеќе од јасен. Нашата морална должност за толеранција завршува тогаш кога поединците или групата ќе почне да чини насилни акти. Нашето право на нетолеранција на нетолерантните е наше апсолутно право и должност кон принципот на толеранцијата како демократска вредност. Логички гледано, Поперовиот парадокс можеме да го разложиме на следниов начин:1. Неограничената толеранција води кон сопствено уништување. 2. Веројатноста дека ќе постојат оние кои толеранцијата ни начелно не ја прифаќаат е голема. 3. Затоа, заради зачувување на толеранцијата, спрема нетолерантните, не треба да се биде толерантен.  Дел од авторите кои се занимаваат со аналитичка филозофија на политичкото, како Џон Хортон со неговата студија _Трите (привидни) парадокси на толеранцијата,_ уверуваат дека овде нема парадокс, бидејќи аксиомата на Попер за неограничената толеранција која бара од нас да бидеме толерантни спрема сѐ е комплетно неплаузибилна и неверојатна. Тој вели: „ако се отфрли неверојатното барање да се биде кон сѐ толерантен, ќе исчезне и овој привиден парадокс. Кога имаме одреден морален контекст од кој толеранцијата може да се дедуцира со своето посебно значење, тогаш ќе се изгуби искушението за неа да се говори и размислува како за неограничена”.                                                                                      

Меѓутоа, ние сметаме дека Хортон греши. Поперовиот парадокс не е логички парадокс кој бара разрешување, туку парадокс кој упатува на неопходна нормативна регулација. Толеранцијата по дефиниција е неограничена. Но, ако е таква, тогаш ќе ја вклучи и нетолеранцијата т.е. толерантните практично ќе ги толерираат и нетолерантните. Така, би можело да се случи, толерантните да исчезнат под влијанието на нетолерантните. Затоа, толеранцијата треба да се ограничи. Во најмала рака, ограничување кое ќе вели дека толеранцијата го исклучува толерирањето на нетолерантните. Но, ако вклучува (подразбира) нетолеранција на нетолерантните, тогаш таа повеќе не е толеранција, туку нејзината спротивност - нетолеранција.                                  

Толеранцијата може формално да се дефинира на следниов начин. А го толерира Б ако и само ако: А не се согласува со тоа што Б го прави, А може успешно да го спречи Б во она што го чини и А не го спречува Б во она што го чини. Ограничениот поим на толеранција кој не ги толерира нетолерантните не потпаѓа под оваа дефиниција од едноставна причина. Имено, неограничениот поим на толеранцијата се основа на самиот себе како единствена вредност која ја негува разноличноста како индивидуално и општо добро. Но, ограничениот поим на толеранцијата не е доволен сам на себе. Потребно е да се повикаме на некоја додатна вредност со која се оправдува кршењето на правилата кои самото правило ги дефинира, т.е. да се противречи. Од ова произлегува дека ограничената толеранција, ако сакаме да бидеме барем минимално логички доследни, не е некое апстрактно начело, туку конкретно начело кое се врзува за конкретна теорија на правдата и нејзе соодветна практика, со додадена политичка и економска идеологија и практика, како и сето тоа врз основа на одредена слика за светот, светоглед, начин и стил на живот. На овој начин толеранцијата престанува да бидува општо општествено начело, па дури и општо демократско начело, туку станува идеен принцип. Ние сметаме дека таа додатна вредност е слободата.                                                                                                          

На иста вредносна позиција, запишана неколку години пред Поперовата книга, беше и скопскиот професор и хрватски филозоф Павао Вук - Павловиќ кој во рефератот под наслов _Wert und Schӧpfertum_ (Вредност и творештво) на 9-от меѓународен филозофски конгрес 1937 уверуваше дека:

Оној кој својот живот совршено сака да го усогласи со основите на најшироко сфатената толеранција, највеликодушното слободарство и најстрпливото миротворство, може да биде трпелив спрема сите можни поставки на животот и толерантен спрема секое можно човечко настојување, но сепак со еден одлучен и неизбежен исклучок. Тој никако не ќе смее да ја протегне толеранцијата кон оние кои во принцип ја отфрлаат и начелно ја побиваат. Ако не го направи тој исклучок, час поскоро ќе си овозможи уништување на сѐ она за што се залагал и борел.

Но, можеме да одиме и чекор наназад во историјата. Имено,  Волтер во _Расправа за толеранцијата_ (1763) има дел со наслов: _Случаи во кои нетолеранцијата е во склад со човековите права_. Таму вели дека толеранцијата не може да биде без исклучок со следниве зборови: „...за одредена власт да нема право да ги казнува грешките на луѓето, неопходно е истите да не бидат злодела. Злодела се секогаш злодела кога го вознемируваат општеството; а го вознемируваат општеството ако поттикнуваат фанатизам; затоа е потребно луѓето да не бидат фанатици за да ја заслужат толеранцијата”. Оттука, неговото размислување е во линија на позициите на Попер и Вук-Павловиќ.

## **Заклучок**

Да се вратиме повторно на клучните прашаа: Дали Волтер, Попер и Вук-Павловиќ се во право? Дали навистина е _ок to punch a nazi/commie_? Сметаме дека демократското и слободоумно општество не треба да падне во стапицата на заводливиот наивен морализам на пацифистичката идеологија. Вртењето на другиот образ кон политичките групи кои насилно и со говор на омраза бараат укинување на твоето право на морална, политичка и економска определба е крајно погубно за слободното општество. Затвореното општество така ги добива своите нови пријатели. Молкот пред насилството нѐ прави корисни смотанковци (_useful idiots_) кои во романтичниот знаес на сопствениот месијански комплекс не ја увидуваат, не само парадоксалноста на неограничената толеранција, туку не ја гледаат ниту сѐ позачестената триумфалност на нетолерантните политички практики и идејни концепти.                                          

Денес борбата против повампирените фашизми, болшевизми и други колективистички и нетолерантни –изми, како и соочувањето со унижувањата (депривација) на демократските придобивки и автократските популизми подразбира реактуализација на либералната мисловна традиција и уверувањето дека слободата секогаш има вредносен и политички примат пред мирот и толеранцијата. Слободата е предуслов на толеранцијата. Може да се толерира само оној поединец во општеството кој е слободен да дејствува во насока која е морално проблематична за другите. Толеранцијата е бесмислена ако некој не ја користи дадената слобода. Oграничениот поим на толеранцијата кој не ја подразбира толеранцијата на толерантните има во себе додатна аксиолошка вредност која го оправдува кршењето на правилата кои самото правило ги дефинира. Бидејќи слободата е таа аксиолошка вредност, тогаш ограничената толеранција не е некое апстрактно начело, туку конкретен принцип на политичко дејствување кое се врзува за конкретна теорија на правдата и нејзе соодветна практика, се врзува со додадена политичка и економска идеологија и филозофија воопшто. Штом таа додадена вредност е слободата, тогаш во нејзино име толеранцијата ја добива сопствената финална смисла.                                                                                               Слободното општество е одраз на слободните луѓе. Слободниот човек е човек кој не е средство, човек кој не може да биде жртвуван или користен за постигнување други цели без негова согласност. Никој друг, ниту поединец, ниту група, нема право на нашиот живот. Ниту ние поседуваме право на нечиј туѓ живот. Продуктот од нашиот живот и слобода се вика сопственост. Оттука нашето апсолутно право на неа.                       

Врз основа на ова, _the right not to tolerate the intolerant_ стапува на сила кога се загрозува условот (или крајната смисла) за постоење на толеранцијата – самата слобода. Па затоа, одговорот на прашањето: „is it ok to punch a nazi,  is it ok to punch a commie” е поперовски. Да, ок е само тогаш кога насилно ќе ни го загрозат животот, здравјето, слободата и сопственоста. Во секој друг случај, ќе истрпиме.
