---
title: '<strong>Спонтан поредок: Поредок без наредби</strong>'
date: 2022-04-12T00:00:00.000Z
categories:
  - блог
  - prevodi
coverImage: 2.jpg
---

Слободно општество може да биде самоуправувачко без да има потреба од голема држава. Можеби ова звучи изненадувачки, но животот изобилува со вакви примери. Како што забележал американскиот економист Даниел Б. Клајн (Daniel B. Klein), може да мислите дека едно лизгалиште – со можеби стотина или повеќе луѓе, од мали деца до пензионери, со тркалата врзани за нивните чевли, но без кациги, штитници за колена или било какви квалификации за лизгање, сите лизгајќи се околу подиумот, со различна брзина – претставува серија на несреќи кои само што не се случиле. Но, всушност, луѓето успеваат да си ја најдат својата траекторија на лизгалиштето, избегнувајќи ги другите лизгачи, без воопшто да има потреба за службени ограничувања на брзината, жмигавци или семафори.\[1\] Нема потреба некој планирач или државна агенција да кажува каде и колку брзо да лизгаат луѓето. Со тоа што секој внимава за себе, ем има малку основна култура кон другите, ем се остварува заедничкиот интерес секој да се забавува безбедно.

Уште повеќе импресивен пример е јазикот кој не е свесно направен од ниту еден авторитет, а е високо структуиран и многу корисен за луѓето. Граматичките правила кои овозможуваат функционалност на јазикот се развиваат сосема природно низ векови, бидејќи ни овозможуваат да се разбереме едни со други. Ги следиме овие правила без разлика што се суптилни и сложени и не ни е лесно да ги запишеме на хартија. Ниту едно владино тело не може да создаде правила со таква сложеност, суптилност и ефективност. Тие едноставно еволуираа покрај нас.

Вака работат многу сегменти од човечкото општество. Без да има потреба да ни кажат јавните службеници како да се однесуваме, ние сепак постапуваме уредно, предвидливо и вообичаено, едноставно следејќи неколку основни правила со кои сме пораснати како дел од нашата природа. Следејќи ги, создадовме огромни и исклучително корисни општествени системи. На пример, едноставните правила што ни овозможуваат да тргуваме мирољубиво едни со други, создадоа меѓународна пазарна економија преку која соработува целиот свет.

_Поредоци предводени од правила_

Меѓучовечките правила на слободното општество овозможуваат многу поголем простор за слобода отколку што луѓето го имаат во државно-диригирани уредувања. Слободните поединци можат да прават се што не е изречно забрането, наместо да се ограничени на она што е изречно одобрено од властите. Ова значи дека наместо да чекаат на наредби, слободните општества можат да бидат многу пофлексибилни и прилагодливи, реагирајќи брзо на променливите околности.

Овие правила – како што се правилата за сопственост и ствари во пазарна економија – отелотворуваат еден вид на мудрост, откриена со текот на годините, за тоа што работи, а што не. Тие се прилагодуваат и менуваат како што се менуваат околностите, одразувајќи ги лекциите од обидите и грешките низ многу години и милиони човечки интеракции. Тие вклучуваат норми за однесување за тоа како да се однесуваме кон други луѓе, правни норми кои претставуваат обид да се втемели природното право, и обичајното право кое е развиено преку голем број на искуства.

Овој спонтан поредок предводен од правила не е само повеќе креативен и прилагодлив; може да биде многу посложен, отколку оние уредувања што се управувани од еден центар. Како и јазикот, може да биде до толку комплексен што никој од нас не може ни да ги опише сите негови правила – а сепак многу добро да функционира. Уредување засновано на наредби  од одреден авторитет неизбежно е ограничено, по големина и по природа, на она што го имаат на ум тие малкумина на власт. Но, уредување засновано на правила кои се развиени како резултат на милиони човечки интеракции во текот на илјадници години, содржи многу пошироки и подлабоки знаења. Централно управуваните уредувања се потпираат на ограничените знаења на неколкумина; уредување водено од правила го инкорпорира знаењето на мнозинството.

Отаму и грешката што често ја прават властите, мислејќи дека можат подобро или порационално да го испланираат севкупниот живот или економија од секојдневните правила на општествените и економски односи. Со отфрлање и извртување на знаењето содржано во овој сложен систем на правила, тие неизбежно ги влошуваат работите.

_Дисперзирано знаење и моќ_

Содржаното знаење во спонтаниот поредок, предводен од правила, не постои во некој центар. Истото е дел од милион поединци додека си живеат во секојдневието. Бидејќи моќта е дисперзирана, поединците може да се обидуваат со сопствени, мали експерименти во животот. Тие може да преземаат ризици кои не влијаат врз никого освен врз самите себе. Но ако тие обиди се исплатат, секој е слободен да ги проба и да извлече корист. Тоа промовира експериментирање и прилагодување на променливите околности, со што спонтаниот поредок има поголема шанса за успех во светот кој се менува. Државните власти пак, донесуваат одлуки во името на сите, со што го ризикуваат богатството и животите на секого. Следствено, тие мора да бидат поконзервативни од слободните поединци – или да ризикуваат да направат огромни грешки. Како резултат на ова, не-слободните општества се прилагодуваат побавно и потешко.

Секако, спонтаниот поредок и економија не можат никогаш да бидат совршени. Тие се производ на човековото делување (иако не на неговиот дизајн), а луѓето никогаш не се совршени. На пример, ние не можеме да ја предвидиме иднината па неминовно правиме грешки во обидите да се прилагодиме кон истата. Но во свет на слободни човечки односи овие делимични и локализирани информации туркаат кон вчудоневидувачки интелегентно и прилагодливо општество и економија.

Во слободно општество, луѓето сами треба да откријат како најдобо да се прилагодат на другите – кои пак се обидуваат да се прилагодат на постапките на сите останати. Ова е како прилично посетена железничка станица во шпицот кога сите се обидуваат да стигнат до некој од многуте излези, или да влезат на еден од многуте влезови и обидувајќи се да го фатат нивниот воз. Сите внимаваат каде одат, иако веројатно патот не е праволиниски. Тие ќе мора да се разминуваат со други луѓе, сите кои се обидуваат да го сторат истото, менувајќи ја насоката додека си одат по нивниот пат. Можеби изгледа хаотично, но всушност секој стигнува до својата дестинација без никаков конфликт. Ако треба некој орган да им кажува на сите овие илјадници луѓе на станицата точно каде и кога да се движат, ќе поминат часови или денови пред било кој да стигне било каде. Проблемот е премногу сложен за да биде централно управуван. Но, во спонтаниот поредок се решава лесно и инстантно.

## Толеранција

_Значењето на толеранција_

На овој начин, секој во слободно општество мора да се прилагоди на постапките на

другите луѓе. Затоа, важно е луѓето да имаат толеранција еден кон друг – вклучително и кон оние со чии постапки и животен стил не се согласуваат, па дури и мислат дека е запрепастувачки. 

Во слободно општество не можеме да спречиме некого да стори било што само бидејќи не ни се допаѓа. Ние би можеле да се вмешаме само доколку нивните постапки предизвикаат или веројатно ќе предизвикаат штета на другите. Џон Стујарт Мил бил јасен дека под ова се подразбира физичка штета. Ако под „штета“ се подразбира работи како запрепастување, морална огорченост или срам, тогаш скоро секоја постапка може да биде забранета и воопшто нема да има никакви слободи. Во секој случај, моралниот гнев на оние кои сакаат да забранат одредено поведение ќе се совпадне со моралниот бес на оние кои ја презираат нивната слобода доволно за да ја ограничат. Без разлика колку може да биде бројна или емотивна секој страна, не постои објективен начин да се одлучи кој е во право. И бидејќи во слободно општество не е дозволено несогласувањата да се решаваат со сила, секоја страна мора да ги толелира мислењата, поведението и начинот на живот на другите. 

Ова не е исто што и моралната рамнодушност. Родителот кој го игнорира лошото однесување на детето не е толерантен, туку го занемарува етичкото образование на детето. Ако возрасните се однесуваат на начини што ги сметаме за запрепастувачки, имаме целосно право да го кажеме нашето мислење и да се обидеме да ги убедиме да се однесуваат поинаку – но не и да ги принудиме. Ниту пак толеранцијата е исто што и моралниот релативизам – идејата дека секое разбирање на моралноста е еднакво бидејќи луѓето не се согласуваат околу моралноста и не постои објективен начин да одлучиме кој е во право. Ние имаме целосно право да веруваме дека нашиот морален или религиски кодекс е подобар од оној на другите – но не и со сила да ги наметнеме нашите верувања на другите.

_Толеранција, различност и избор_

Толерирањето на другите може да биде тешко кога населението станува се повеќе хетерогено. Подостапното меѓународно патување, падот на бариерите за миграција и нашата глобализирана економија се само дел од причините зошто населението во многу

држави е далеку помешано отколку што беше пред неколку децении. 

Некои тврдат дека поголемиот избор ќе доведе до тоа различните расни, културни, национални, јазични и верски групи да станат се пораздалечени, напластувајќи тензии што би ја поткопале толеранцијата. На пример, родителите можеби сакаат нивните деца да растат со деца од истата раса, и ако можат да го изберат своето училиште постои поголема шанса за сегрегација отколку ако децата едноставно мора да одат во училиштето кое е одредено од државните органи. 

Во реалноста, училиштата најверојатно ќе бидат помалку интегрирани кога владата ќе ги определува местата во училиштата, бидејќи децата вообичаено ќе ги праќаат во најблиското училиште. И бидејќи луѓето од иста етничка група тежнеат да живеат едни близу други, школската популација ќе го одразува овој недостаток на разноликост. Но, ако родителите можат да го изберат училиштето, можат да изберат и училиште во друга населба, или да изберат некое поради некоја друга карактеристика која тие ја ценат повеќе од етничката припадност (пример, академски, музички или јазичен фактор).

Етничката сегрегација е сосема природна и луѓето имаат тенденција да ги избираат нивните пријатели и колеги од истата група. Но, има огромна разлика помеѓу ова и нетолеранција кон други заедници. Најголемите етнички тензии се во места каде што на некои групи им се негираат правата и слободите кои ги уживаат другите – со други зборови, кога не се почитуваат основните начела на слободното општество.

_Фундаментализмот како закана за толеранцијата_

Најголемата закана за толеранцијата кон другите е моралниот, идеолошкиот или верскиот фундаментализам. Да речеме, многумина со силни религиски убедувања може да ги сметаат хомосексуалноста или предбрачниот сексуален однос како одвратни, срамни или неморални. Тие може да го сметаат осквернaвувањето, исмејувањето на бог, негирањето на верските учења, отфрлањето на моралните заповеди или верувањето во друга религија како чисто зло. Ова тие би го сметале како доволна причина за да го забранат и казнат таквото однесување. 

Но, колку и да се одвратни или шокантни нечии постапки, и колку и да се сметаат зли од религиска перспектива, во слободно општество никој нема моќ да ги забрани освен ако тие физички не повредат други, или се закануваат дека ќе им наштетат. Повторно, ова не ги спречува припадниците на одредена религија да ги критикуваат овие постапување и да се спротиставуваат на истите, или да ги исклучат нивните членови од верската заедница - под услов ништо од ова да не претставува закана или физичка штета. Но, на никому не му е дозволено, вклучувајќи ги и властите, да апсат, цензурираат, затворат, мачат, прогонуваат или да погубат кое било лице или група за ваквите ставови и постапки.

Основачките текстови на многу светски религии ја прифаќаат толеранцијата кон другите, иако во некои случаи властите ги толкуваат поинаку за нивни сопствени цели. Странски сили кои заземале туѓа територија често ја прифаќале и нејзината религија, пренасочувајќи ги нејзините морални и правни кодекси кон оправдување на нивното владеење. Некои тоталитарни влади дури се обидувале целосно да ја потиснат религијата, гледајќи ја како ривал на сопствената идеологија и моќ. Но, во слободно општество не е важно дали фундаментализмот за кој станува збор е религиозен или идеолошки. Воопшто не му дава право на никого да ги принудува другите со поинакви ставови, морал, религија или идеологија.

_Политичка коректност_

Постои посуптилна закана за толеранцијата: политичка коректност. Ова е кога се врши општествен и политички притисок врз поединци да ги прифатат ставовите и мислењата на некоја преовладувачка елита. Вообичаено, оние кои не се согласуваат со преовладувачкото мислење се карикатурирани како збунети или злонамерни, а целта е да се оцрнат нивните мислења како погрешни или лоши. Наместо да се дебатираат, ова овозможува таквите мислења да бидат лесно отфрлени. Исто така, ова укажува дека ставовите на елитата се поцврсти отколку што навистина се. 

Овој процес се потпира на суптилна форма на принуда, во која оние со различно мислење се оцрнети на начин што им го отежнува животот во заедницата. На пример, академици кои се скептични кон доказите за климатските промени предизвикани од човекот може да не можат да најдат работа или да добијат унапредување на универзитетите. Во слободно општество, секако, работодавачите не се обврзани да ангажираат луѓе со кои не се согласуваат; ниту медиумите се должни да известуваат за спорни теории. Но, ваквото исклучување на луѓето кои имаат непопуларни ставови претставува вистинска принуда онаму каде што образовните институции или медиумите се монополи или речиси-монополи на владата.

_Толеранција и потрага по вистината_

Во слободно општество толеранцијата е многу повеќе од толеранција само на верските или идеолошките разлики. На пример, вклучува слобода на изразување – на говор, на пишан текст, на радио или на било кој друг медиум – што пак подразбира отсутство на цензура.

Некои може да бидат длабоко вознемирени од помислата за свет без цензура. Многумина може да бидат запрепастени од зборовите, сликите, аргументите или идеите кои би биле изразени во толку слободно уредување. Но, во слободно општество ние немаме право да попречиме слободно изразување или да ги забраниме ставовите на луѓето, дури и во ситуации кога скоро сите ние не се согласуваме со нив, сметајќи ги како навредливи или неморални.

Се разбира, постојат одредени ситуации каде што може да се ограничи слободата на говор ако она што се говори може да предизвика опасност кон другите – како што е викањето „пожар“ во кино. Со право може да го казниме оној кој несовесно на овој начин ги става во опасност другите. Слично, може да ги заштитиме децата од зборови или слики кои сметаме дека не се соодветни за нив. Да речеме, можеме да забраниме експлицитни реклами за наркотици на билборди близу училишта. И постои силна оправданост за информирање на луѓето – како што се категоризациите на филмови – за да не наидат несакајќи на работи кои им би предизвикале вознемиреност.

Ова е многу поразлично од директна цензура – спречување одредени зборови, слики, аргументи и идеи воопшто да бидат пренесени во етер. Не може да постои таква цензура во вистинско слободно општество бидејќи слободното општество се заснова на отвореност и избор. Луѓето мора да ги знаат опциите што им се достапни за да можат да прават рационални избори и да пробуваат нови идеи кои може да ја подобрат иднината на сите. Цензурата ги оневозможува тие опции и избори и со тоа го ограничува прогресот.

Ниту пак можеме да им веруваме на цензорите. Доверба и власт се две различни работи. Оние кои се на власт може да имаат свои причини – како на пример, одржување на власт – за забрана на промовирање на одредени идеи. Но дури и кога тие би имале најдобри намери за граѓаните, тие не се безгрешни. Тие немаат монопол над знаењето, ниту пак посебна проникливост во тоа што е вистина што не. Само дебатата, аргументирањето и искуството може да покажат што е вистина. На крај, цензорите може и случајно да ја потиснат вистината. Тие никогаш не може да бидат сигурни дека не потиснуваат идеи кои на крајот ќе се покажат како точни. Некои идеи може да бидат воглавно погрешни, но да содржат и одредена вистина, што само дебатата може да ја истисне на виделина. Вистинитоста на другите идеи може да се покаже само со тек на време. 

Единствен начин да се обезбеди дека нема да се потиснуваат вистините и корисни идеи е да се дозволи слобода за сите идеи, уверени дека нивната тежина или недостатоци ќе бидат откриени преку дебата. Тоа значи да се дозволи луѓето да си го кажат своето, дури и за работи за кои мнозинството ги смета за разрешени. Вистината може само да се зајакне преку таков процес. Токму поради оваа причина, во периодот од 1857 до 1983 година, Римската католичка црква имала назначено „адвокат на ѓаволот“ кој бил задолжен да аргументира против лицето кое било предложено за светец. Корисно е да се предизвикуваат нашите ставови. Ако веруваме дека другите не се во право, нивните ставови треба да се побијат, а не замолчат.

Од Сократ па наваму, историјата е исполнета со примери на луѓе кои биле прогонувани за нивните ставови. Таквиот прогон ги замолчува луѓето иако нивните идеи подоцна излегувале точни. Плашејќи се од гневот на Римската католичка црква, Никола Коперник не ја објавувил својата револуционерна теорија дека планетите ротираат околу Сонцето, се до 1543 година, пред неговата смрт. Неговиот следбеник Галилео Галилеј бил осуден од Инквизицијата и го поминал остатокот од својот живот во домашен притвор.

Таквото заплашување ја потиснува вистината, дебатата и развојот. Покрај еретицитите кои се прогонувани, му наштетува и на целото општество. Ако едноставно без дебата ги прифатиме постоечките верувања, тие верувања се засноваат на многу нестабилини основи. Нивното прифаќање е некритичко. Тие стануваат флоскули наместо значајни вистини. И кога конечно ќе се пробијат нови верувања, веројатно е да предизвикаат насилство и пореметување. 

Може да биде вознемирувачки кога луѓето кажуваат работи со кои ние фундаментално не се согласуваме, или изразуваат ставови кои веруваме дека се целосно погрешни; прават работи кои ги сметаме длабоко вознемирувачки, или дури и ги презираат нашите морални или верски убедувања. Но нашата толеранција токму кон овие работи ја покажува посветеноста кон слободата, и нашето убедување дека имаме поголем напредок и побрзо откриваме нови вистини кога дозволуваме дебата за различни идеи.

_Забрани_

Би биле бесни ако ги забранат многу од работите во кои секојдневно уживаме. За жал, многу од нив веќе се забранети.\[2\] Правилото „не наштетувај“ укажува дека немаме право да сопреме одредени постапки освен ако истите не им наштетуваат на другите или ги ставаат во таков ризик. Но, многу активности се забранети со образложение дека им наштетуваат на оние што ги прават. Ова е образложението за забраните на дрогирањето, пушењето, алхохолот и многу други забрани. Проблемот е во тоа што оправдувањето дека се спасуваат луѓето од самите себе овозможува простор да се забрани скоро секоја активност. Премногу лесно може да се аргументира дека луѓето си наштетуваат или се ставаат во ризик ако пијат зашеќерени пијалоци, јадаат масна храна, учествуваат во опасни спортови, проституција или хомосексуалност, имаат поинаква вера или се скептични кон властите. Со оглед на големиот број луѓе кои го тврдат токму ова, нема да трае долго процесот на губење на слободите откако еднаш ќе се прегазат принципите.

Исто така, забраните често имаат штетни ефекти. Ја втурнуваат побарувачката на одредени добра во подземјето, со што тие стануваат потешки за мониторинг и контрола, и привлекуваат криминалци како понудувачи. На пример, САД сеуште страдаат од постоењето на криминална мафија чија моќ порасна во Прохибицијата пред еден век, кога алхохолот беше кривично дело. Сеуште постоечката илегалност на коцкањето и проституцијата во повеќето делови од САД дополнително поттикна такви криминални елементи, кои се среќни да ги понудат овие услуги на оние кои ги побаруваат.

Дополнително, забраните им отежнуваат на луѓето да ги разберат ефектите од нивните постапки. Луѓето сеуште конзумираат дроги, но ако се забранети се потешко е да се добие информација за опасностите од истите. Или пак да се провери квалитетот на она што го купуваат. Им се отежнува на зависниците од дроги да побараат медицинска или социјална помош, бидејќи да го сторат тоа треба да го признаат сопствениот криминал. И луѓето се изложуваат на други ризици, како што е ризикот од заразување со сида преку нестерилизирани игли, бидејќи нелегалноста на дрогите оневозможува нивно конзумирање во безбедна средина. Ефектот е дека воглавно штетата од дрогите е поради нивната криминализација.\[3\]

Ваквите забрани криминализираат инаку чесни луѓе кои не гледаат никаква штета во конзумирање на рекреативни дроги, или коцкање, или пиење алхохол дома со пријателите, ништо од ова што воопшто им наштетува на другите. И откако ги преоптоварија законите со тривијални прекршоци, тие може да ризикуваат и посериозни и потенцијално опасни кривични дела. 

Забраните речиси никогаш не успеваат. Забраната на алкохол во САД единствено го втурна пиењето алхохол во подземјето каде што не може да се контролира. Строгите закони против дрогите и глобалните високи казни за продавањето дрога не ја сопреа трговијата која се проценува дека вреди стотици милијарди долари. 

Обидот да се искорени вообичаено однесување е расипнички. И претставува закана за слободата, бидејќи е потребен масивен апарат за набљудување и спроведување на законите, доколку се сака да се има било какво влијание. Тоа едноставно ги пренасочува ресурсите за спроведување на законите од истрагите и гонењето на вистински криминал. Исто така, се отвораат можности за корупција помеѓу полицијата и судовите; и иако никаква или мала штета може да се нанесе на другите од коцкањето или конзумирањето дроги, казните може да бидат високи, што им овозможува на службениците да изнудуваат големи поткупи од оние кои се засегнати.

### Прашање: Зарем не треба да ги заштитиме луѓето од себеси?

Не. Дали сакаш ти да бидеш „заштитен“ од себеси? Или мислите дека треба сами да донесувате одлуки за тоа како да го живеете сопствениот живот? Да им се дозволи на властите да одлучуваат што е добро а што е лошо за нас не е ефикасно: ние сме во многу подобра позиција отколку далечните службеници да ги цениме ризиците што ги превземаме. И тоа е опасно: владите може да забрануваат работи кои сите се согласуваат дека се штетни, но еднаш откако начелно ќе им се дозволи ова, тие можат да забранат се.

Дали треба да бидеме спречени да шмркаме кокаин, пушиме цигари, пиеме алхохол, јадеме мрсна храна или зашеќерени сокови? Дали треба да бидеме присилени со закон да вежбаме, да се откажеме од екстремни спортови и да одиме во црква? Дали треба да ни биде забрането читање „опасни“ книги или да ги критикуваме нашите властодржци? Одговорот е: не во слободно општество. Ако луѓето ги навредуваат нашите морални верувања или прават нешто опасно, ние можеме да им укажеме. Но се додека тие не наштетуваат на никој друг, ние немаме право да ги сопреме.

_Јавно и приватно поведение_

Правилата на слободното општество го регулираат јавното поведение – како поединците се однесуваат едни кон други. Но приватното поведение – кое го засега само конкретниот поединец – останува во приватната сфера. Станува предмет на правна материја само ако предизвикува штета на другите. 

Сепак, во слободно општество потребно е да се биде многу внимателен дали штетата или ризикот од штета е реален. Дали на луѓето треба да им се дозволи да продаваат отрови? Со оглед на тоа дека отровите имаат многу намени кои не вклучуваат повредување на луѓето, доколку се забрани продажбата може повеќе да се наштети од доколку е дозволена. Можеби постои основ за евиденција на имињата на оние кои купуваат и продаваат отрови, така што трујачите ќе знаат дека може да бидат фатени; но не повеќе од тоа.\[4\]

Дали треба да постојат закони против јавно пијанчење? Или против работењето на борделите или коцкарниците? Да, ако тие предизвикуваат насилство, поради што впрочем многу држави се определуваат да ги регулираат. Но, претежно, овие дејности влијаат само врз оние кои ги користат. Другите може да бидат згрозени од самата помисла на нив, но ако дозволиме да се забрануваат активности врз било која друга основа освен објективната штета нанесена врз другите, ниту една човечка активност не е безбедна од моралистите.

Дали треба да им се дозволи работа на празници? Или полигамија? Тоа е нивна работа, не наша; не наштетуваат на никој друг. Правилата на слободното општество постојат за да ги зачуваат и прошират слободите на поединците, а не да наметнуваат нечија моралност. 

Како и да е, во слободно општество луѓето се слободни да ги определат правилата на сопствениот имот, под услов да го почитуваат начелото „не наштетувај“. Во многу земји, некои јавни простори (како што се трговските центри) се во приватна сопственост а не под контрола на политичките власти. Така, во 2005 г. во трговскиот центар _Блууотер_ (_Bluewater_) во југо-источна Англија го забраниле пцуењето, пушењето, раздавањето летоци и носење облека која го сокрива лицето (како што се качулките). Во _Борнвил_ (_Bournville_), централна Англија – индустриски град оформен од произведителот на чоколадо _Џорџ Кедбури_ (_George Cadbury_) и управуван од приватен труст кој до денес останал верен на своите принципи – не е дозволена продажба на алхохол. Со оглед на тоа дека _Блууотер_ и _Борнвил_ се во приватна сопственост, тие се целосно во рамките на сопствените права.

## Проблемот на алтруизмот

Многумина ги вознемирува помислата дека слободното општество и слободните економии функционираат врз основа на личниот интерес на нивните членови. Тие попрво претпочитаат свет воден од алтруизам – несебична грижа за интересите и добробитието на другите. Но ова води до уште повеќе проблеми.\[5\]

_Не постои водич за помагање на другите_

За почеток, како можеме воопшто да знаеме што е во интерес на другите луѓе? Немаме директен увид во нивните глави и вредности. Сигурно ќе направиме огромни грешки доколку се обидеме да направиме тоа што е во нивен интерес. Секој што некогаш добил сосема несоодветен подарок за роденден знае дека дури и семејството и пријателите може да бидат слаби проценители на интересите на една личност. Културата на дарување изгледа како неефикасна основа врз која би се водело цело општество.

Исто така, тешко е да се биде критичен кон нештата што ни ги подариле други. Дури и кога ги мразиме подароците, ги прифаќаме со привидна благодарност. Ова значи дека луѓето во алтруистички општества никогаш нема да научат што навистина сакаат другите. Тоа е во тотална спротивност со економијата изградена врз личен интерес, каде што ако клиентите не го добијат токму она што го сакаат, се побунуваат и се закануваат дека ќе соработуваат со некој друг. Личниот интерес ги насочува фирмите да им ги обезбедат на луѓето вистинските производи по што е можна поевтина цена.

_Алтруизмот создава конфликт_

Би постоело исто толкава тензија помеѓу купувачите и продавачите како и во денешниот свет предводен од личниот интерес и кога деловните односи би биле мотивирани од желбата да се помогне директно на другите. Купувачите би побарувале повисоки цени во корист на продавачите. Продавачите би ги поставиле пониски цените со цел да го максимизираат ќарот на купувачите. Што е пак скроз обратно од она што се случува денеска.

Во пазарна економија, личниот интерес на луѓето ги поставува во конфликтна позиција едни со други, но тие го разрешуваат конфликтот преку пазарење. Ако единствен мотив би им бил да си помагаат едни со други, нема да постои начин за разрешување на конфликтите. Секој алтруист би инсистирал да му биде подобро на другиот. И бидејќи никој не сака да ќари од зделката, итноста на нивните сопствени потреби не би им помогнало да се договорат.

## Личен интерес и исплатливост

Личниот интерес ги насочува продавачите – и потрошувачите – да обезбедат дека користа од одредена трансакција ги надминува трошоците. Алтруистичка фирма која би работела без профит би испратила многу погрешна информација кон сите – информација дека нивното време и експертиза е безвредно. Потрошувачите, земајќи го овој сигнал како таков, брзо би ги преплавиле добавувачите со нивната побарувачка. Продавачите нема да имаат начин како да ја одбијат услугата, дури и ако нивниот ќар е маргинален или преклопен од трошоците.

На пример, кожарите ќе се соочат со бескрајни колони од луѓе со производи за корекција. Во пазарна економија предводена од личен интерес, таквите трговци ќе им кажат директно на клиентите ако не се исплати нивните производи да се поправаат ; или пак би навеле толку висока цена што потрошувачите нема да се мачат да доаѓаат. Пазарот управува со побарувачката и ги насочува напорите кон она што е исплатливо.

Во алтруистички свет, луѓето ќе трчаат да им помогнат на соседите со секакви задачи – да речеме, градење куќа. Но од практична и трошковна-исплатлива страна, можеби е подобро за соседот да излезе на пазар и да најми професионални градежници наместо да се потпира на неквалификуваниот труд на пријателите. Загубата се напластува ако тие соседи би можеле да го искористат својот талент подобро за други работи. Пазарот ги охрабрува луѓето да го насочат своето време и вештини таму каде што се најценети.

### Прашање: Зарем не треба да ги контролираме цените за сиромашните да можат да си дозволат работи?

Не. Цените се сигнали за реткост. Не инфомираат каде има вишоци и кусоци. Тие го информираат производителот дека потребно е повеќе од одреден производ, а на потрошувачите дека треба да намалат или да бараат алтернативи. Контролите на цените ги потиснуваат овие сигнали по што побарувачката ја надминува понудата и се создаваат кусоци. Ова често води кон рационализирање на ретките производи, што е пак води кон поголема неефикасност. 

Добар пример се ограничувањата на кириите, со цел домувањето да биде подостапно. Всушност, нивниот ефект е влошување на домувањето или правејќи го понедостапно, бидејќи сопствениците одлучиле дека кириите неж вредат за да трошат време, и воопшто не ги огласуваат своите имоти на пазарот. Ако некои не можат да си припуштат основни производи, најдоброто решение е да не се мешаме во пазарниот механизам, туку да им дадеме пари – или преку приватни добротворни организации или преку даночната шема за минимален приход. Потоа тие ќе можат да ги купат овие работи на истиот ефикасен и конкурентен пазар како и секој друг. 

_Моралноста на пазарот_

Фактот дека слободната пазарна економија се основа на личен интерес не значи дека е неморална. На пазарите, луѓето можат да напредуваат само доколку соработуваат со другите преку нудење на нештата кои ги сакаат. Анти-социјалното однесување се казнува; зошто било кој би соработувал со непристоен мизантроп кога има многу попријатни луѓе подготвени за соработка?

Исто така, постојат правила кои обезбедуваат дека пазарите функционираат непречено без принуда. Но, формалните правила не можат да се справат со секој специфичен случај. Неизбежно пазарите се потпираат на доверба и ги наградуваат оние кои имаат репутација дека се доверливи и сигурни. Иако движечката сила е личниот интерес, пазарите промовираат взаемно корисен морал.

_Корпоративна општествена одговорност_

Многумина сакаат бизнисите да делуваат со повеќе етика и да промовираат „корпоративна општествена одговорност“. Голем број меѓународни бизниси објавуваат годишни извештаи во кои објаснуваат што прават да бидат „добри граѓани“. 

Но само поединците може да бидат одговорни или неодговорни, добри или неморални. Групите немаат свој став. Државите, градовите, расите, племињата, клубовите или компаниите не можат да бидат морални или неетични – тоа го можат само нивните поединечни членови. Секако, би сакале бизнис лидерите да градат култура на етика во нивните организации. Но моралноста и одговорноста се гледа во делата – а делата се превземаат од поединците, не од групи. Движењето за корпоративна општествена одговорност е всушност обид да се префрли трошокот од граѓанските и социјалните програми на бизнисите.

Фирмите се обидуваат да покажат колку се одговорни преку финансирање на локални училишта, локални групи итн. Може да постои добра деловна логика за ваквите постапки; на крајот на краиштата, тие треба да бараат кадри од локалните училишта и добрите односи со нив може да им го олесни регрутирањето. Но ова треба да биде бизнис одлука донесена слободно од страна на менаџерите и акционерите, а не да бидат принудени во име на моралноста.

Ако пазарот е доволно конкурентен, не би имало вишок пари за поддршка на локални проекти кои не служат на деловните цели на бизнисот. Ако фирмите имаат вишок пари да трошат на такви проекти, тоа е показател дека пазарот не функционира како што треба (на пример, државните регулативи ги штитат компаниите од конкуренција). На вистински конкурентен пазар, тие фирми би губеле од другите кои ги заобиколуваат шминкерските локални донации и го собираат преостанатиот профит.

Дополнително што бизнисмените не се особено добри во тоа да обезбедат дека парите што ги донираат за локални проекти се правилно потрошени. Подобро би било тие да се концентрираат на нивната основна улога на остварување профит преку обезбедување добра и услуги на луѓето кои ги побараат – што пак ќе создаде општо богатство кое ја овозможува филантропијата.

### Фусноти

\[1\] Daniel B. Klein, ‘Rinkonomics: A window on spontaneous order’, Online Library of Liberty (Колумни), 2006

\[2\] За одлична дискусија за прохибициите видете во John Meadowcroft (ed.), Prohibitions, Institute of Economic Affairs, Лондон, 2008 г.

\[3\] Аргумент кој убедливо е образложен од Milton Friedman and Rose Friedman, Capitalism and Freedom, Chicago University Press, Chicago, IL, 1962 г.

\[4\] Овој и аргументите кои следуваат се добро презентирани во John Stuart Mill, On Liberty, 1859 г. во John Stuart Mill, On Liberty and Other Essays, Oxford University Press, Oxford, 2008 г. 

\[5\] За пошироко објаснување на овој аргумент, види кај Mao Yushi, “The Paradox of morality”, кај Tom G. Palmer, The Morality of Capitalism, Students of Liberty and Atlas Foundation, Арлингтон, 2011 година.

#### **Превод:**

#### **Едвард Кардељ Џуниор**
