---
title: Прудон и слободарскиот социјализам - Оксиморон или доследност?
date: 2021-01-15T00:00:00.000Z
categories:
  - slobodari
tags:
  - анархизам
  - антиетатизам
  - држава
  - економија
  - либертаријанизам
  - мутуализам
  - пјер-жозеф-прудон
  - политика
  - револуција
  - слободарство
  - социјализам
  - федерализам
coverImage: anarchy-Proudhon.jpg
---

Што e слободарски социјализам или либертаријански социјализам, дали е оксиморон на две спротивставени идеолошки тенденции, или пак доследен концепт, во кој истите се надополнуваат? Значаен обид за одговор на оваа дилема дава Прудон, преку неговите дела и активизам.

Пјер Жозеф Прудон, првиот самопрогласен _анархист,_ а воедно и _федералист_ и _социјалист_, е роден 1809 година (15 јануари) во Франција, и е еден од најголемите идеолози, како на социјализмот, така и на слободарството, своевремено. Неговиот амалгам, од овие навидум спротивни и заемно исклучиви идеолошки тенденции, го нарекува _мутуализам_.

Прудон верува дека _слободата е мајка на поредокот_, не негова ќерка, и аналогно, децентрализирано и слободарско уредување на општество би вродило во исто кое е _социјалистичко_ (или социјално) по својата природа, со рамномерно и праведно распределени ресурси, релативно поголема еднаквост, солидарност меѓу поединците, _социјална правда_, зацементирани со правото на самоуправување. 

За разлика од доминантните социјалистички тенденции, кои како своевремено, така и во современи услови, се залагале и залагаат за политички (државен) социјализам, односно социјализам воспоставен од централизиран политички авторитет, Прудон е протагонист на замена на _политиката со економија_, централизацијата со децентрализација, колективот со индивидуалност, и авторитетот со слобода. Дотолку повеќе Прудон се противи и на утопизмот на социјалиститите, рефлектиран во фарсата за општествен инжинеринг и создавање на нов човек, насочен од вештачка потреба за централизирано решавање на општествени проблеми и лични потреби. Себеси се квалификува како _реформист_, и е поборник на личната револуција која е ненасилна и субјективна, и во целост доследна на реформизмот, како обид за инкрементална и градуелна промена на општествената реалност.

За разлика од современите слободари, или либертаријанци и тогашните либерали (како на пример Бастиат, со кого дебатирале и се препукувале преку писма), Прудон има доста контроверзен став кон _приватната сопственост_, врзувајќи ја со експлоатација и нерамномерна распределба на ресурсите во општеството. Најголемиот дел од конфликтот е насочен кон каматите и рентите, како цени на кредитите и земјата и како _незаслужен_ приход на капиталистите и плод на капиталот. Позната е неговата фраза, која ја овековечува во неговото најпознато дело - _сопственоста е кражба_. Но сепак, тој не е тотален непријател на сопственоста (за разлика од комунистите и колективистичките анархисти), и промовира таканаречената _лична сопственост_, производ на човековиот труд, неопходна за независност и достоинствен живот на секој поединец, поистоветувајќи ја со слобода (_сопственоста е слобода_). 

Она што го вметнува Придон во слободарските мислители, иако лев по карактер со проблематичен однос кон сопственоста, е неговиот став кон државата и политичката власт како концепт и реалност. Тој пропагира скоро целосно заменување на државата со таканаречени доброволни _федерации на_ _работнички совети_, поставени од долу кон горе (_bottom-up_), кои децентрализирано и економски би го уредувале општеството, со доследна примена на принципот на самоуправување. 

Местото кое Прудон го зазема во слободарството е недвосмислено, а истото е втемелено на фактот што инспирирал плеада на мислители и активисти, кои дополнително го градат слободарството и антиетатизмот како широка идеолошка тенденција. Станува збор за индивидуалистичкиот или пазарен анархизам во Америка, во делата на Бенџамин Такер, Лисандер Спонер и ред други, а подоцна и радикалната тенденција на анархо-капитализмот на Џеј Нок, Ротбард и Фридман. Бенџамин Такер е силно инспириран од делата на Прудон, за прв пат го преведува на англиски јазик, и го прави достапен на читателите и идните активисти во Америка, на што во голема мера се должи и појавата на поинаков вид на анархизам, различен од оној европскиот кој е утопистички - а тоа е _аналитичкиот (реален) анархизам_.

Прудон е показател дека слободарството или либертаријанизмот е, и треба да биде широка идеолошка тенденција (_big tent approach_), која нуди место за различни оправдувања и толкувања на слободата, но сите со две основни нишки: приоритет на поединечниот или личниот суверенитет, и скептичност кон секаков вид на политички авторитети и проекти на општествено-политички инжињеринг.

Во прилог, некои од делата на Прудон:

\- [What is Property? An Inquiry into the principle Right and of Government](https://theanarchistlibrary.org/library/pierre-joseph-proudhon-what-is-property-an-inquiry-into-the-principle-of-right-and-of-governmen.pdf)

\- [The Federative Principle and the Need to Reconstitute the Party of Revolution](https://theanarchistlibrary.org/library/pierre-joseph-proudhon-the-principle-of-federation)

\-  [Beyond Nationalism and Territorialism](https://fee.org/articles/beyond-nationalism-and-territorialism-1851/)

\- [The Philosophy of Poverty](https://www.marxists.org/reference/subject/economics/proudhon/philosophy/ch01.htm)

\- [The General Idea of the Revolution in the 19th Century](https://theanarchistlibrary.org/library/pierre-joseph-proudhon-the-general-idea-of-the-revolution-in-the-19th-century)

Дополнително и некои слободарски (либертаријански) перспективи за Прудон

- David S. D’Amato - [Man of paradox](https://www.libertarianism.org/columns/man-paradox-pierre-joseph-proudhon) (2014, libertarianism.org)
- David S. D’Amato - [What is Mutualism](https://www.libertarianism.org/articles/what-mutualism)? (2020, libertarianism.org)
- Larry Gambone - [Pierre-Joseph Proudhon and Anarchism: Proudhon's Libertarian Thought and the Anarchist Movement](http://www.libertarian.co.uk/lapubs/libhe/libhe024.htm) (2004, Libertarian Alliance)
- William O. Reichert - [Natural Right in the Political Philosophy of Pierre-Joseph Proudhon](https://cdn.mises.org/4_1_5_0.pdf) (2014, mises.org)
- [Bastiat-Proudhon Debate Online](https://praxeology.net/FB-PJP-DOI.htm) (2008, mises.org)
