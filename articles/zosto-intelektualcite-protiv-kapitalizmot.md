---
title: Зошто интелектуалците се против капитализмот?
date: 2021-09-15T00:00:00.000Z
tags:
  - интелектуалци
  - капитализам
  - левица
  - општество
  - пазарно
  - распределба
  - социјализам
author: Default Author
category: преводи
---

Превод на [_Why Do Intellectuals Oppose Capitalism_](https://www.cato.org/sites/cato.org/files/serials/files/policy-report/1998/1/cpr-20n1-1.pdf)_?_,  

од Роберт Нозик, објавен во Cato Policy Report, 1998

Не се сите интелектуалци _левичари_. Нивните мислења се распространуваат низ политичкиот спектар, како и на останати групи. Но во нивниот случај, спектарот се поместува кон лево. 

Под интелектуалци не ги опфаќам сите интелегентни луѓе или луѓе со одредено ниво на образование, туку оние кои, според нивната професија, се занимаваат со идеи изразени преку зборови, обликувајќи го протокот на зборови кои останатите го восприемаат. Во овие _збороносници_ (wordsmiths) спаѓаат поетите, писателите, литературните критичари, новинарите и секако голем број на професори. Тука не спаѓаат оние кои примарно произведуваат и пренесуваат квантитативни или математички формулирани информации - _бројчари_ (numbersmiths) или оние кои работат во визуелни медиуми, сликари, скулптори, камермани и сл. За разлика од збороносниците, луѓето кои ги работат овие работи не се противат на капитализмот во таков сооднос. Збороносниците се сконцентрирани на одредени позиции и тоа универзитети, медиуми, владина бирократија, итн. 

Интелектуалците како творци добро се снаоѓаат во капиталистичкото општество. Поседуваат голема слобода да формулираат, да се борат и да застапуваат нови идеи, да ги читаат и да дискутираат за нив. Нивните деловни вештини се бараат на пазарот, а нивниот приход е многу повеќе над просекот. Тогаш, зошто толку многу се противат на капитализмот? Всушност, некои податоци сугерираат дека колку е понапреден и поуспешен интелектуалецот, толку е поголема веројатноста да се спротивставува на капитализмот. Ова спротивставување на капитализмот доаѓа претежно од _левицата_, но не само оттаму. Јејтс (Yeats), Елиот (Eliot) и Паунд (Pound) се спротивставуваа на капитализмот од _десно_.

Спротивставувањето на капитализмот од страна на интелектуалците - збороносниците е факт од општествено значење. Тие ги обликуваат нашите идеи и перцепции за општеството, тие поставуваат политички алтернативи што бирократиите ги земаат во предвид. Од стихови до слогани, тие формулираат реченици со кои можеме да се изразуваме. Нивното спротиставување е битно, особено во општество кое сѐ повеќе зависи од соодветното формулирање на информациите и насоката на ширење.

Можеме да разликуваме два вида на објаснувања за релативно високиот процент на интелектуалци противници на капитализмот. Првиот вид открива фактор кој е единствен за антикапиталистичките интелектуалци. Вториот е фактор кој се однесува на сите интелектуалци, сила која ги охрабрува на антикапиталистички гледишта. Дали ќе го вовлечат секој поединечен интелектуалец кон антикапиталистички сфаќања, зависи од други сили што дејствуваат врз него. Меѓутоа, како фактор - бидејќи антикапиталистичките сфаќања се поверојатни за секој интелектуалец, ќе произведе поголем број на интелектуалци ориентирани кон антикапиталистички цели. Нашето објаснување ќе се однесува на овој втор вид. Ние ќе го откриеме факторот кој ги носи интелектуалците во антикапиталистички ставовови, но не во секој поединечен случај.

## Вредноста на интелектуалците

Интелектуалците денес очекуваат да бидат најценетите луѓе во едно општество, да имаат најголем углед и моќ, и следствено да добиваат најголемите награди. Се чувствуваат повикани на тоа. Сепак, генерално, капиталистичкото општество не ги почитува интелектуалците. Објаснувајќи ја специфичната огорченост на интелектуалците - за разлика од работниците - Лудвиг фон Мизес (Ludwig von Mises) тврди дека тие се во интеракција со успешни капиталисти, но сепак се понижени од нивниот понизок статус. Сепак, дури и оние интелектуалци кои не се мешаат се подеднакво огорчени; спортистите и наставниците за игри кои се грижат за богатите и кои се занимаваат со нив, не се перцепирани како антикапиталисти. 

Тогаш, зошто современите интелектуалци се чувствуваат повикани за највисоките награди што нивното општество може да ги понуди и се чувствуваат огорчено кога не ги добиваат? Интелектуалците сметаат дека се највредните луѓе, дека имаат најголеми заслуги и општеството треба да ги награди во согласност со нивните вредности и заслуги. Но, капиталистичкото општество не го исполнува принципот на прераспределба - _на секого според неговата вредност и заслуга_. 

Освен подароците, наследствата и добивките од коцка кои се присутни во слободното општество, пазарот им распределува на оние што ги исполнуваат барањата на другите, а колкава ќе биде таа распределба зависи од тоа колку се бара и колку е голема алтернативната понуда.

Неуспешните бизнисмени и работниците не поседуваат ист анимозитет кон капиталистичкиот систем како интелектуалците - збороносници. Истиот е производ на чувството на непризната супериорност и изневерена професија.

Зошто интелектуалците - збороносниците мислат дека се највредни и зошто мислат дека распределбата треба да биде во согласност со вредноста? Треба да се напомене дека овој последен принцип не е неопходен. 

Се нудат и други шаблони за распределби, вклучувајќи и еднаква распределба, распределба, според моралната вредност и според она што во моментот е потребно. 

И навистина не е неопходно да се има каква било шема на распределба која општеството има за цел да ја постигне, дури и ако тоа е општество кое се грижи за правдата. Праведната распределба произлегува од процес на доброволна размена на легитимно и легално стекнати имоти и услуги. Без оглед на тоа каква последица ќе произведе овој процес, истата ќе биде праведна, но не ни постои одреден шаблон за последицата. 

Зошто, тогаш, збороносниците се гледаат себеси како најбитни и го прифаќаат принципот на распределба што е во согласност со вредностите?

Од почетокот на забележаните мисли, интелектуалците велат дека нивната дејност е највредна. Платон ја ценел способноста за рационално расудување повеќе од храброста и желбата и мислел дека философите треба да владеат; Аристотел сметал дека размислувањето е највисоката дејност. 

Не е изненадувачки што зачуваните текстови сведочат за оваа висока проценка на интелектуалната дејност. На крајот на краиштата, луѓето кои ги формулирале овие проценки, кои ги запишувале со придружни оправдувачки причини, биле интелектуалци. Тие се фалеле самите себе. 

Оние кои ги ценеле другите работи повеќе од размислувањето за нештата со зборови, без разлика дали станува збор за лов или моќ, или непрекинато сетилно задоволство, не се грижеле да остават трајно напишани сведоштва. Само интелектуалците смислиле теорија за тоа кој е најдобар.  

## Школување на интелектуалците

Што создава чувство на повисока вредност кај интелектуалците? Особено сакам да се фокусирам на една институција: _училиштето_. 

Како што книжевното знаење станува се поважно, школувањето - заедничкото образование на младите луѓе преку читање и книжевно знаење - се шири.

Училиштето станува главна институција надвор од семејството која ги обликува ставовите на младите луѓе, и скоро сите оние кои подоцна стануваат интелектуалци поминуваат низ училишниот систем. Таму се успешни. Оценувани се спрема трудовите на останатите, и се сметаат за супериорни. Наградувани, фалени и омилени се кај наставниците. Како да не се гледаат себеси како супериорни? Од ден на ден, со остроумно размислување беа искушувани во ракувањето со идеи. Училиштето им покажува дека се најдобри. 

Училиштето исто така ги учи на принципот на наградување во согласност со интелектуалните вредности. Пофалбите, насмевките на наставниците и највисоките оценки се даваат на интелектуално највредните. 

Во валута што може да ја понудат училиштата, интелектуалците имаат највисоки поени. Во училиштата, интелектуалците, иако не се дел од официјалната наставна програма, учат лекции за сопствената повисока вредност во однос на другите и за тоа како имаат право на повисоки награди поради таа повисока вредност.

Поширокото пазарно општество, од друга страна, учи уште една лекција. Таму, најголемите награди не одат во рацете на вербално најбистрите. Таму, интелектуалните вештини не се најценети. Учени дека се највредни, најзаслужни и најповикани да ја добијат наградата, како всушност, да не бидат навредени од капиталистичкото општество, што ги лиши од праведни заслуги на кои ги повикува нивната супериорност? 

Кога велам дека интелектуалците се чувствуваат повикани на највисоките награди што општеството може да им ги понуди (богатство, статус, итн.) не тврдам дека тие ги сметаат овие награди за највисоките добра. Можеби тие вреднуваат поинакво наградување на нивната активност или наградување со почит како што им се покажувало со векови. Во прилог на сето тоа, тие чувствуваат дека имаат право општеството да им ја даде најголемата благодарност што може да ја понуди, без разлика колку истата може да биде безначајна. 

Не сакам особено да ги потенцирам наградите што можат да завршат во џебовите на интелектуалците или оние што можат да ги збогатат. Бидејќи тие се гледаат себеси како интелектуалци, може да бидат навредени од фактот дека интелектуалната активност не е најценета и наградена.

Интелектуалецот сака целото општество да биде налик на училиште, како средината во која добро се снаоѓа и е ценет. Со воведување на стандарди различни од оние во поширокото општество, училиштата гарантираат дека некој подоцна ќе доживее пад. Оние кои се на врвот на школската хиерархија ќе се чувствуваат повикани за позициите на врвот, не само во тоа микро општество, туку и пошироко, во макро, чиј систем ќе го замразат кога не ги третира според нивните желби и вокации. На овој начин, школскиот систем создава антикапиталистичко чувство кај интелектуалците. Односно, тој произведува антикапиталистички став кај вербалните интелектуалци. Зошто бројчарите (numbersmiths) не развиваат исти ставови како збороносниците? Претпоставувам дека математички надарените деца, иако добиваат добри оценки на важни испити, не ја добиваат истата непосредна посветеност и одобрување од нивните наставници како вербално надарените деца. Станува збор за вербалните способности врз основа на кои наставниците даваат награди, и очигледно е дека овие награди го создаваат тоа чувство на повиканост.

## Централно планирање во училницата

Треба да се додаде уште една работа. Идните интелектуални збороносници се успешни во рамките на формалниот систем на образование, каде што наградите ги распределува централната власт на наставникот. Училиштата имаат и друг неофицијален социјален систем во училниците, ходниците и училишните дворови, каде што наградите не се распределуваат преку централно раководство, туку спонтано, на задоволство и каприц на учениците.

Затоа, не е изненадувачки што интелектуалците подоцна сфаќаат дека распределбата на добра и награди преку централно организиран механизам за распределба е попогодна од пазарната „анархија и хаос“. Ова се случува затоа што распределбата во централно планираното социјалистичко општество во однос на распределбата во капиталистичкото општество, е иста како и распределбата која ја прави наставникот и на истата која се одвива во школскиот двор или ходникот.

Нашето објаснување не вели дека идните интелектуалци ќе го сочинуваат мнозинството дури и во повисоките училишни класи. Оваа група може да се состои главно од оние со значителни (но не и доминантни) училишни вештини придружени со општествена сервилност, силна мотивација да се удоволи и способност за игра (навидум) според правилата.

Анимозитетот ќе се појави пред влезот во поширокиот свет и во доживувањето на вистинска стагнација на статусот, во моментот кога паметниот ученик ќе сфати дека (веројатно) нема да биде толку добар во поширокото општество како во училишната ситуација. Оваа несакана последица на училишниот систем, овој антикапиталистички став на интелектуалците, се разбира, се засилува кога учениците ги учат и образуваат интелектуалци кои дополнително ги претставуваат тие исти ставови.

Тешко е да се оспори дека нормите во училиштата ќе влијаат врз вредносните верувања на луѓето кога ќе ги напуштат училиштата. На крајот на краиштата, училиштата се најважната заедница или мирко-општество надвор од семејството, во кое децата учат да се снаоѓаат, и затоа ја претставуваат нивната подготовка за поголемо вон-семејно општество.

Не е изненадувачки што оние кои се успешни според нормите на училишниот систем, се лутат на општеството, бидејќи се придржуваат до различни норми и не можат да бидат подеднакво успешни.

Нашето објаснување за несразмерниот број на антикапиталистичко настроени интелектуалци се базира на многу веродостојна социолошка генерализација. 

Во општество во кое еден вон-семеен систем или институција, дели награди, оние што даваат се од себе ќе се стремат да ги интернализираат нормите на овие институции и ќе очекуваат поширокото општество да дејствува во согласност со овие норми; ќе чувствуваат дека имаат право на распределба во согласност со нормите.

Покрај тоа, оние кои ја сочинуваат високата класа во рамките на хиерархијата на првите вон-семејни институции, кои потоа доживуваат пад (или го предвидуваат) на пониски позиции во поширокото општество, поради нивното чувство на фрустрација, ќе имаат тенденција да се спротивстават на поширокиот општествен систем и ќе чувствуваат анимозитет кон неговите норми.

Имајте на ум дека ова не е детерминистички закон. Не сите кои доживуваат општествена стагнација се вртат против системот. Ваквата стагнација, иако е фактор што има тенденција да произведе ефекти во таа насока, ќе биде изразена во различни пропорции на целокупното ниво.

Постојат различни начини на стагнација на горната група: таа може да добие помалку од другата група или (додека ниедна група не оди нагоре) да биде на исто ниво, не успевајќи да добие повеќе од оние за кои се сметало дека се на пониско ниво. Тоа е првиот тип на стагнација што особено предизвикува гадење и навреденост; вториот тип е многу потолерантен. Многу интелектуалци (така велат и самите) претпочитаат еднаквост, додека само мал број се залагаат за аристократија на интелектуалците. Нашата хипотеза укажува на првиот тип на стагнација, како особен засилувач на чувствата на огорченост и анимозитет.

Училишниот систем наградува само некои способности кои се важни за подоцнежниот успех (на крајот на краиштата, тоа е специјализирана институција), така што неговиот систем на наградување е различен од оној во поширокото општество.

Ова гарантира дека некои, при преминување во поширокото општество, ќе ја искусат таа стагнација и нејзините последици. Веќе кажав дека интелектуалците сакаат општеството да биде како големо училиште. Сега гледаме дека чувството на фрустрираност произлегува од фактот дека училиштата (како специјализиран вон-семеен социјален систем) не се мало општество.

Се чини дека нашите објаснувања ја предвидуваат (несразмерната) омраза на училишните интелектуалци кон сопственото општество, каква и да е неговата природа, дали капиталистичка или комунистичка. 

Прашањето е, ако податоците за ставовите на интелектуалците за комунистичките земји, во кои службениците беа релевантни, дали тие би чувствувале анимозитет кон тој систем?

Нашата хипотеза треба да биде поставена за да не се применува (или целосно да се примени) во секое општество. Дали училишниот систем на секое општество неизбежно треба да произведе анимозитет кај интелектуалците кои не добиваат награди? Веројатно не. Капиталистичкото општество е посебно бидејќи се чини дека е отворено и чувствително само за таленти, поединечна иницијатива, лични вредности. Фактот на растење во наследна каста во феудалниот систем не создава очекување дека наградата ќе биде или треба да биде во согласност со личната вредност. И покрај создаденото очекување, капиталистичкото општество ги наградува луѓето само онолку колку што тие им служат на пазарните желби на другите; наградува според економскиот придонес а не според личната вредност. Сепак, се приближува до наградите во согласност со вредноста - вредноста и придонесот често се мешаат толку што ќе ги поттикнат очекувањата што ги произведуваат училиштата. Етосот на поширокото општество и училишниот етос се присутни рамо до рамо, така што блискоста создава незадоволство. Капиталистичкото општество ги наградува поединечните достигнувања или барем најавува дека тоа го прави, оставајќи ги настрана интелектуалците кои сметаат дека постигнале најмногу, во особено незадоволство.

Вториот фактор, мислам, е во играта. Училиштата се стремат да создадат повеќе антикапиталистички ставови, колку поголема е разновидноста на луѓе. Се додека повеќето од оние кои стануваат економски успешни, посетуваат различни училишта, интелектуалците нема да создадат став за супериорност кон нив.

Но, дури и ако многу деца од повисоката класа посетуваат различни училишта, во отворено општество ќе постојат училишта на кои ќе присуствуваат и идни економски успешни претприемачи, а интелектуалците подоцна со незадоволство ќе се сеќаваат како некогаш биле академски посупериорни во однос на нивните врсници кои станале богати и моќни.

Отвореноста на општеството, исто така, произведува друга последица. Студентите, идните збороносници и останатите, не знаат како ќе биде во иднина. Можат да се надеваат на сѐ. Општеството затворено за напредок, рано ја уништува оваа надеж.

Во отворено капиталистичко општество во кое учениците не се помирени со фактот дека го ограничуваат сопствениот напредок и социјалната мобилност, се чини дека општеството пропагира дека најспособните и највредните ќе стигнат до самиот врв. Нивните училишта веќе им кажале на академски најнадарените дека се највредни и дека заслужуваат најголеми награди, за подоцна истите тие ученици кои биле најмногу охрабрувани и кои ги негувале најголемите надежи, да станат свесни дека нивните врсници, за кои сметале дека се помалку вредни, напредувале повеќе од нив, добивајќи ги првите награди за кои сметале дека се за нив. Зарем воопшто не е чудно што тие имаат таков анимозитет кон тоа општество?

## Некои дополнителни хипотези

На некој начин, ја завршивме нашата хипотеза. Тоа не се само само официјалните училишта, туку официјалното школување во посебен општествен контекст, што произведува антикапиталистички анимозитет кај интелектуалците (збороносници).

Оваа хипотеза несомнено бара понатамошно усовршување. Време е оваа хипотеза да им ја препуштиме на општествените научници, да ја преземат од рацете на кабинетските шпекуланти и да им ја предадат на оние кои ќе навлезат во подетални податоци.

Меѓутоа, можеме да укажеме на одредени области каде нашата хипотеза може да даде проверливи последици и предвидувања. Прво, може да се предвиди дека колку повеќе меритократски е училишниот систем во една земја, толку е поголема веројатноста дека неговите интелектуалци ќе бидат на левиот политички спектар (Франција).

Второ, оние интелектуалци кои „подоцна се развиле“ на училиште, нема да развијат исто чувство да бидат повикани на највисоките награди; затоа, мал процент од оние што се развиле подоцна ќе бидат противници на капитализмот отколку оние што се развиле порано.

Трето, ја ограничуваме нашата хипотеза на оние општества (кои се разликуваат од индискиот систем на касти) каде успешниот студент нормално може да очекува понатамошен споредлив напредок во поширокото општество.

Порано во западните општества, било вообичаено жените да немаат такви очекувања, па затоа не може да се очекува дека студентките - кои биле дел од високата академска класа и кои подоцна биле подложни на стагнација - ќе го покажат истиот антикапиталистички анимозитет како машките интелектуалци.

Затоа, можеме да предвидиме дека колку повеќе едно општество оди кон еднакви можности за работа меѓу жените и мажите, толку повеќе интелектуалки ќе се позиционираат против капитализмот.

Некои читатели може да се сомневаат во ова објаснување за антикапиталистичкото расположение на интелектуалците. Доколку, работите се како што се објаснети, мислам дека е разјаснет многу важен феномен. Социолошката генерализација што ја претставивме е интелектуално обврзувачка; такво нешто мора да е вистина. Затоа, мора да создаде одредена последица во делот на високата класа во училиштето што доживува стагнација и мора да создаде некаков антагонизам кон поширокото општество.

Ако таа последица не е непропорционално противење на интелектуалците, тогаш што е тоа? Започнавме со обид да се понуди објаснување за еден сложен феномен. Откривме, барем јас мислам така, објаснувачки фактор кој (кога се изразува) е толку очигледен што мора да веруваме дека објаснува еден реален феномен.

Извори: 

- [https://www.cato.org/sites/cato.org/files/serials/files/policy-report/1998/1/cpr-20n1-1.pdf](https://www.cato.org/sites/cato.org/files/serials/files/policy-report/1998/1/cpr-20n1-1.pdf)
- [http://katalaksija.com/2005/02/28/zasto-su-intelektualci-protiv-kapitalizma/](http://katalaksija.com/2005/02/28/zasto-su-intelektualci-protiv-kapitalizma/)

Автор: Роберт Нозик

Превод: Кристина Ставревска

Уредник: Никола Љ. Илиевски
