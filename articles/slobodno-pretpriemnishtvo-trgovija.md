---
title: "Слободно претприемаштво и трговија"
date: 2022-01-12
categories: 
  - "блог"
  - "prevodi"
tags: 
  - "конкуренција"
  - "пазарна-економија"
  - "претприемништво"
  - "слободни-пазари"
  - "трговија"
---

## **Книга: Основи на слободното општество**

### Слободно претприемаштво и трговија

Економскиот систем на слободното општество е пазарната економија. Таа функционира преку доброволната размена на добра и услуги помеѓу луѓето – некогаш непосредно, но најчесто преку посредство на пари. Поединците се слободни да изберат дали, кога, како, каде и со кого би работеле, трошеле, инвестирале, штеделе или тргувале. Никој не е присилен на такви трансакции.

#### _Правила за промовирање на соработка_

Пазарната економија не функционира во без-законие каде што луѓето можат да прават се што ќе посакаат без разлика на последиците врз дргугите. Принципот на ненанесување штета сепак преовладува. Исто така, постои и законска рамка која што ги покрива стекнувањето, сопственоста и замената на имотите, правата на луѓето над својот труд и спроведувањето на договорите. Овие правилa не се однесуваат само на постапките на поединците туку и на постапките на групите како што се партнерствата, компанииите и добротворните организации. Улогата на владата е да ги одржува правилата кои ги заштитуваат имотите и слободата на луѓето и ги спроведуваат нивните договори.

           Таа улога сепак е ограничена. Правилата не се поставени да ја диктираат трговијата, туку да ја овозможат. Тие се тука како кошница која што држи оган и важно e енергијата на пазарната економија да не биде загушена со преголеми правила и прописи. Основното правило на сопственост, размена и договор им овозможува на луѓето да соработуваат како што сакаат за заемна корист, врз основа на доверба и сигурност. Тоа ја охрабрува економската соработка и ги зголемува придобивките кои произлегуваат од неа.

#### _Придобивките од слободната размена_

Лесно е да се претпостави дека само продавачите имаат корист од трговијата. Сепак тие на крајот од трансакцијата завршуваат со повеќе пари додека купувачот со помалку. Тоа ги тера некои луѓе да мислат дека продавачите се алчни и заинтересирани само за својот профит, но не и за другите луѓе.

Тоа е погрешно. Но крај, која е целта на парите? Во времето кога парите беа злато и сребро, барем имаа некаква вредност како метал кој може да се искористи за правење на накит и орнаменти, но хартиените и железни пари имаат многу малку други употреби. Единственото корисно нешто што можеш да направиш со нив е да купиш добра и услуги. Со други зборови парите се **_медиум на размената_**. Купувачот ги разменува за добра и услуги, а потоа продавачот ги менува за други од некој друг продавач. И двајцата ја подобруваат својата состојба со таа зделка, инаку не би се согласиле на истата.

#### _Како трговијата создава вредност_

           Бидејќи никој не би разменил некоја работа за помалку отколку што вреди истата, како тогаш и двајцата добиваат? Причината за тоа е што, како и убавината, така и вредноста е субјективна работа. Не станува збор за некакво научно вреднување на објекти како што се тежина и големина. Вредноста е тоа што поединецот мисли за тој објект. Луѓе во дождлива земја би ставиле мала вредност на чаша вода, но истата за оние во пустина има голема вредност. Некоја нова обувка може да е задолжителен дел од гардеробата на тинејџерите, додека за нивните родители да е смешна.

           Точно поради тоа што луѓето се разликуваат во тоа како ги вреднуваат работите тие можат да добијат од размената. Купувач кој купува пилешко од продавница, го цени тоа месо повеќе од парите што ги дал за него, додека за трговецот вредноста на парите е поголема од таа на самата кокошка. Кога истиот трговец ќе отиде да купи леб се случува истиот процес. Трговецот го цени лебот повеќе од парите што за него ги бара пекарот. Сите тројца добиваат и затоа сите доброволно се согласуваат на размените.  Всушност колку е поголема разликата во вредноста што тие ја ставаат на пилешкото, парите и лебот, толку повеќе добиваат од нивната размена. Се што треба е да се согласат со правилата по кои ќе се разменуваат работите – правилата на сопственост, чесност и договор, кои ја формираат рамката на пазарната економија. Освен тоа, партнерите во секоја од зделките, во целост се интересираат само за себе и секој прави размена за нивната лична корист, а не за корист на другата личност.

           Сепак, следејќи ги овие правила, секој од нив ненамерно создава бенефит за другите, како да се водени од некоја „невидлива рака“ како што би рекол Адам Смит. Мотивирани од сопствениот интерес, тие свесно соработуваат помеѓу себе.

           Преку посредништвото на парите, секој од нас сега може да тргува и соработува, не само со други луѓе на истиот пазар, туку со милиони други во земји кои никогаш не би ги посетиле, чии јазици не ги зборуваме и чии што култури и политики може да не ги одобруваме. Во овие безброј дневни трансакции, секоја страна добива. Луѓето соработуваат. Се создава вредност. Состојбата на луѓето се подобрува. Човештвото напредува.

#### _Сиромашните добиваат најмногу_

           Овој систем на размена е толку корисен и природен што се има раширено насекаде. Дури постои илегално или е толериран и во земјите кои идеолошки го одбиваат слободниот пазар. Многу земји (вклучувајќи и неколку во Азија) им даваат на своите граѓани многу малку слободи во личните и социјални работи, но сепак им дозволуваат значајни економски слободи.

           Навистина, трговијата беше значаен фактор во раните години на Исламскиот свет и неговото ширење. Отворањето на трговските рути создаде огромно богатство за ренесансната Европа, што за последица имаше голем раст на уметноста, културата и науката. Америкa просперираа од нивните трговски врски со Европа, а подоцна и со Кина.

Но не се богатите оние кои најмногу се имаат искачено на  бранот на човековиот напредок. Таму каде што економската слобода беше раширена животните стандарди на сиромашните видоа најголем раст. Како што кажува Милтон Фридман, вода за секое домаќинствата беше незамислив луксуз во Рим, но на еден римски сенатор тоа не му ни требало бидејќи имал слуги да му ја носат. Сиромашните во Римската империја живееле во мизерни услови, но денешните римјани го земаат здраво за готово луксузот на топла и ладна вода во домаќинствата.

           Овој ефект може јасно да се види во скорешните отворања на меѓународната трговија и ширењето на пазарните принципи во Кина и Индија. Во само 3 децении, можеби милијарда луѓе напуштија ужасни сиромаштии. Милиони други можат да се стремат да станат средна класа и да уживаат во луксузи како што се мобилни телефони, телевизори и моторни возила и да работат во удобни канцеларии и фабрики наместо надвор во сите временски прилики и неприлики.

#### **Како да се стане богат**

#### _Производителите треба да ги услужуваат потрошувачите_

Во слободно општество потрошувачите имаат избор. Тие не се приморани да купуваат од одредени производители како што е случајот со монополите кои ги води владата или нејзините олигарси. Услужувачите можат да се обидат да создадат колузија за да ги дигнат цените, но тешко е таквите колузии да опстанат, бидејќи било кој од нив може да мами намалувајќи ги цените со цел да привлече повеќе потрошувачи. Во меѓувреме и други производители се слободни да се приклучат на пазарот и да се натпреваруваат со компаниите кои се обидуваат да ги држат цените високи.

Во вистински конкурентна пазарна економија, производителите немаат моќ да ги искористуваат своите потрошувачи. Освен ако не произведуваат тоа што муштериите го сакаат со квалитети што им се потребни и со цена која што е привлечна, тие набрзо ќе го загубат бизнисот. Поединците не се заробеници на моќта на корпорациите. Напротив, производителите преживуваат само преку одговарање на промените на потребите на јавноста.

Една компанија може да е голема, но сеуште се соочува со конкуренција. Голема фирма веројатно произведува многу различни производи и е вклучена во многу различни бизниси. Сепак, не само што се соочува со конкуренција од други големи компании, туку се соочува и со многу помали кои се натпреваруваат за одредени делови од бизнисот. Помалите компании, со помалку трошоци можат да ги произведуваат дел од производите на големите компании подобро и поевтино. Нови и иновативни компании можат да произведуваат нови производи, кои ќе ги направат дел од производите на големите компании непотребни.

Затоа е мит дека капитализмот води до поголеми и поголеми копмании и евентуални монополи, додека компаниите се обидуваат да остварат економии од обем. Големината има свои трошоци, големите организации се тешки за управување и спори. Само погледнете ги западните списанија од пред 50 години. Само мал број од компаниите кои се рекламираат тогаш сеуште постојат. Сите тие биле престигнати и заменети од конкуренти кои почнале како мали, но биле поиноватитни и поефикасни.

#### _Без задршка врз економската моќ_

Значи нема повеќегенерациско држење на економската моќ од страна на компаниите или луѓето што ги водат. Поединците можат да станат богати во слободната економија, но само ако ја опслужуваат јавноста и привлекуваат муштерии. Губењето на богатството во рок од три генерации е чест феномен во послободните општества. Луѓето создаваат компании, создаваат богатство за своите семејства, но до моментот кога нивните внуци би се вклучиле во бизнисот, други компании веќе стануваат покомпетентни.

           Тоа е пофер систем отколку онаму каде што елитите го контролираат пристапот до политичката и економската моќ и осигуруваат дека нивните семејства ќе продолжат да ја контролираат. Во слободна економија секој со талент и одлучност може да се стреми кон градење на богатство – ако ги опслужува другите. Шансата да се биде богат не е ограничена само на пријателите, семејствата или партијата на тие кои што се на позиција на моќ или тие што се од одредена етничка или религиозна група. И навистина, некои од најпросперитетните луѓе во слободните општества се имигрантите кои дошле со различни искуства и идеи и кои произведуваат нови производи и услуги кои луѓето се подготвени да ги купат.

           Таму каде што има моќна влада која што дисперзира услуги кон своите пријатели, таму бизнисмените би се обидувале да ја користат за своја добивка. Тие може да бараат регулации кои ќе ја држат конкуренцијата надвор или кои што ќе создадат целосни монополи. Тие може да се обидат да го оправдаат тоа со тврдењето дека ја штитат јавноста од неквалитетни производи, но нивниот вистински мотив е да се затвори пазарот. Тоа ќе им даде присилна моќ, која што е некомпатибилна со едно слободно општество. Владите не би требало да имаат моќ да ги извртуваат пазарите и да создаваат монополи, туку напротив нивната улога треба да биде во проширување на слободите и конкуренцијата.

| **Прашање: Дали конкуренцијата, профитот и рекламирањето се расипнички?**Не. Профитот е тоа што ги тера луѓето да се реформираат, да бараат нови можности и да креираат производи и услуги кои другите луѓе слободно ќе избират да ги купуваат. Профитот исто така покажува дека производите и услугите, општеството ги цени, повеќе од ресурсите кои се користат за производство на истите услуги и производи.Рекламирањето е важно, бидејќи им кажува на луѓето за новите производи или унапредувањата на постоечките. Конкуренцијата им дава на луѓето избор помеѓу различни производи, терајќи ги добавувачите да бидат иновативни и да даваат поголем квалитет за пониска цена. Без конкуренција, потрошувачите би биле немоќни. Тие во тој случај би го зеле само тоа што монополот ќе им го понуди или воопшто не би зеле ништо. |
| --- |

#### _Претприемништво_

Успехот во слободната економија не е секогаш поради работење напорно, иако тоа често помага. Треба да нудите добра и услуги кои другите луѓе сакаат и можат да ги купат. Тоа вовлекува преземање на ризик да се погоди кои нови производи луѓето ќе ги бараат и да се организира синџир на производство кој може да вклучи и други добавувачи, работници и дистрибутери. Релативно малку луѓе се спремни на таков ризик и на таква одговорност, но успешното резонирање на побарувачката и организацијата на производствен систем, мрежа и труд се вистинските придонеси на овие претприемачи. Тие земаат големи ризици, и доколку јавноста навистина ги купува нивните производи, тие се добро наградени.

Тоа како последица ја охрабрува продуктивноста и иновацијата. Ги насочува луѓето кон создавање на нови и подобри производи и процеси со надеж дека и тие би го постигнале богатството што претходните претприемачи го достигнале. Тоа постојано подобрување и иновативност создава бенефити за потрошувачите и на тој начин го унапредува целото општество. Изумите кои заштедуваат на труд или на било кој друг начин го подобруваат човековиот живот, го воздигнуваат општеството и го шират богатството, подобро од било која социјална програма на владата.

Потрошувачите добиваат од производите и услугите кои никогаш не би можеле да ги најдат или произведат сами. На пример, треба големи истражувања и експертизи за да се развие и дистрибуира нов лек ефективно. Поединците најверојатно немаат доволно познавања од хемија, биологија и производство, но специјализираните компании за лекови имаат. Дури локалните аптекари можат да соберат доволна експертиза за употребата, ефикасноста или нуспојавите на пет стотини или повеќе лекови во нивиот асортиман. Потрошувачот нема начин на кој што може да собере толкаво специјалистичко знаење – секако не во случај кога би требало да бидe експерт и за храна, пијалоци, облеки, обувки и се останато што му треба во секојдневниот живот.

Претприемачите можат да акумулираат богатство, но тие тоа не го прават на сметка на другите луѓе. Парите кои што тие ги прават доаѓаат од доброволни плаќања на нивните муштерии. Тие се збогатуваат, не на начин што ги искористува другите, туку на начин кој им помага на другите луѓе да го задржат своето богатство, се додека продожат да ги служат потребите на јавноста. За да продолжат да заработуваат, тие треба да ги разберат нивните потрошувачи и да ги предвидат нивните потреби, така што тие секогаш бараат некоја нова пазарна нишка која што треба да ја пополнат. Тоа е постојан процес на задоволување на потрошувачите.

#### _Профит и шпекулации_

           Профитот е тој што ги насочува производителите, и мали и големи, да преземат ризик, да иновираат и да се организираат за да им служат на други луѓе. Многу од критичарите на пазарната и слободна економија го омаловажуваат профитот, но сите ние сме всушност трагачи кон профит. Ние жртвуваме работи за да добиеме други работи кои ги вреднуваме повеќе. На пример, трошиме време и напор за чистење за да имаме чист и среден дом. Ние го вреднуваме чистиот дом повеќе од времето и трудот вложен во чистењето, а разликата меѓу тие две е нашиот профит. Тоа не е финансиски профит, но тоа е истиот процес, според кој претприемачот купува и произведува добра што ќе ги продаде за повисока цена, само на друг начин. Дури и кога стапуваме во некоја филантропска работа или работа за заедницата ние тоа го правиме за нашите лични цели. На пример се вклучуваме во работата на локалниот училишен одбор со цел сите локални деца да добијат добро образование која е наша лична цел. И тоа е (нефинансиски) профит за нас, но сепак само финансискиот профит е тoј што се забележува и критикува. Ова е нелогично и неконзистентно.

           Истото важи и кога се критикуваат шпекулациите. Во реалноста, шпекулацијата не е само одлика на финансиските пазари. Ние сите сме шпекуланти. Земјоделците садат одредени семиња со надеж дека ќе посадат профитабилна стока. Ние одиме во училиште за да добиеме одредени квалификации за кои се надеваме дека ќе имаме подобра позиција на пазарот на труд. Сите овие се шпекулантски активности.

           Во финансискиот свет шпекулациите се многу важни. Бродовите никогаш не би испловувале ако осигурителните компании не би биле спремни да шпекулираат и да го преземат ризикот за безбедно патување. Многу современи производства се базираат на големи и долгорочни договори како што се договорите за добавување на суровини или договорите за изградба и одржување на фабрики. Сами производителите не би можеле да го превземат целиот ризик, па затоа тие овозможуваат на други да купуваат акции во нивното претпријатие. И ова е една форма на шпекулација. На берзата шпекулаторите купуваат и продаваат со надеж дека ќе направат профит, но за да го добијат тие треба да имаат експертско познавање на фирмите со кои тргуваат и нивните перспективи. Таквата експертиза носи корисни информации на пазарот и помага цените да ги достигнат своите нивоа, побрзо отколку што би ги достигнале без нив, правејќи го целиот пазар пореспонзивен и поефикасен.

           Правењето на профит не е исто со тоа да се биде алчен. Луѓето бараат профит за своите лични интереси, но тоа не е исто со алчност. Одредена мерка на личен интерес е клучна за секој од нас да преживее, да избегне повреда или да го негува своето тело, но алчноста е морален поим коj подразбира дека некој е претерано заинтересиран за своите лични интереси на сметка на другите луѓе. Во слободното општество производителите пак можат да ги задоволат своите лични интереси само така што ќе помагаат на другите.

#### _Бизнис и врски_

           Колку и да е важен, бизнисот не е се во животот. Дури и бизнисмените кои најмногу работат во едно слободно општество имаат семејства и други интереси како што е спорт, хоби или некоја група на ентузијасти со кои делат заеднички интереси. Доволно е за пример да се погледне капиталистичка земја како Италија каде што семејните врски се многу силни за да се сфати дека семејството и пазарната економија можат да одат заедно.

           Да се биде во бизнис не оправдува бесчувствително однесување кон други луѓе и во никој случај не оправдува наштетување на другите – нешто што е спротивно на принципот на нештетност. Некои од најисполнителните врски се тие што се создаваат со колегите на работното место. Пазарната економија промовира социјални врски и на други начини. Им дава на луѓето богатство и време да се посветат на други интереси како што се религиозни организации или организации на заедницата и филантропски каузи.

#### **Како функционираат пазарите**

#### _Телекомуникацискиот систем на цените_

           Повеќето пазари функционираат со посредство на парите. Може да постои и непосредна размена преку трампа без пари, но парите носат удобност во таа размена. Продавач може да замени некое добро или услуга за пари и после тоа да ги искористи истите за да набави други производи или услуги. Тоа значи дека гладните бербери не треба да бараат пекари на кои им треба стрижење за да добијат леб.

           Цените се најчесто изразени во пари. Цените не се стандард за вредност бидејќи вредноста постои во умот на тие што се вклучени во размената и различни луѓе различно ги вреднуваат работите. Сепак цените откриваат нешто за побарувачката на одредени производи и нивната реткост. Тие ја рефлектираат стапката по која што луѓе се спремни да заменат една работа за друга.

           Како показатл за реткост на некој производ, тешко можеме да најдеме подобро нешто од цените кое ни откриваат дали постои побарувачка. Високите цени исто така ги поттикнуваат производителите да ја пратат побарувачката. Гледајќи ги високите цени, производителите се вклучуваат на пазарот за да го земат потенцијалниот профит фокусирајќи ресурси како труд и капитал за задоволување на тие потреби. Ниските цени од друга страна покажуваат на тоа дека побарувачката е слаба и дека тие ресурси може да се искористат подобро на друго место.

           На овој начин цените играат клучна улога во слободната економија помагајќи ресурсите да се распоредат таму каде што се најпотребни, барајќи ги од таму каде што се создаваат вишоци. Тие исто така помагаат да се намалат загубите, да се направи најголемиот профит и добавувачите да направат трошочно најефективен инпут. Тоа помага да се сочуваат ресурси и истите да се искористат најпродуктивно што може.

           Овој ефект се шири од пазар до пазар низ целата економија и всушност и низ целиот свет. На пример замислете дека е откриена некоја нова употреба за калајот. Производителите тогаш ќе почнат да бараат повеќе калај. Тие ќе бидат спремни и да платат повеќе за него отколку претходно. Високите цени ќе ги поттикнат рударските компании да произведуваат повеќе калај и трговците на големо да го дистрибуираат. Од друга страна останатите корисници на калај ќе почнат да бараат супститути наместо да ја плаќаат повисоката цена. Тоа ќе ги поттикне луѓето да произведуваат повеќе од супститутот, а тие кои веќе го користат супститутот да најдат замена за него. На овој начин цената ја пренесува информацијата за недостаток низ целиот економски систем. Нобеловецот Ф.А. Хајек го нарекува ова „големиот телекомуникациски систем“ на пазарот кој постојано открива каде има вишоци и недостатоци и им кажува на луѓето како најдобро да ги вложат своите ресурси и труд.

#### _Пазарите не можат да бидат совршени_

           Ако читате некој економски учебник, може да помислите дека пазарите се потпираат на „совршена конкуренција“ помеѓу голем број на идентични производители кои продаваат идентички производи на исти потрошувачи. Тоа не се случува. Тоа се само теоретски апстракции. Во реалноста пазарите работат и можат да работат само затоа што луѓето и производите се различни.

           Ако сите ги споделуваа истите вредности никој никогаш ништо не би тргувал. И двете страни исто би ги вреднувале стоките, па така не би имало смисла да се разменуваат. Размената се случува само поради тоа што не се согласуваме околу вредноста. Ако пак секој добавувач нуди исти производи за иста цена, потрошувачите не би имале што да бираат помеѓу нив. Ниту еден од добавувачите не би можел да ја победи конкуренцијата и да заработи високи профити.

Високите профити се тоа што ги тера претприемачите да ја победат конкуренцијата. Тие го прават тоа, така што нивните производи ги прават поефтини преку рационализација на производството, а најважно од се, ги прават своите производи подобри. Тие применуваат иновации и ги разликуваат своите производи од тие на конкуренцијата. Тие им нудат на потрошувачите нешто ново и подобро од производите кои веќе ги познаваат и ги истакнуваат тие промени со надеж дека купувачот навистина ќе го преферира нивниот производ.

Тоа ги прави слободните пазари многу динамични, а не статични и замрзнати како во школските дефиниции за понуда и побарувачка. Производителите постојано иновираат за да направат попривлечни производи, а потрошувачите постојано бараат нови подобрувања.

#### _Невозможноста на централното планирање_

           Владините обиди за насочување на економијата и за производство на стоки кои луѓето ги бараат, не може да се мерат со динамичноста на пазарните системи.

           Мали се притисоците врз владините монополи за да иновираат, а владините бирократи не можат да знаат што јавноста сака и цени. Тие можат да направат повремени анкети, но тоа е многу далеку од постојаната конкуренција на пазарот, во кој што избирате при купување. Со тоа, потрошувачите им даваат извештај на производителите, секоја минута. За да успеат, претприемачите мора да ги разберат своите муштерии. Тие не можат да чекаат со години за да добијат мислиење за целиот пакет производи како што владите можат да чекаат на изборите. Тие мора да бидат на штрек за желбите на потрошувачите и за достапноста на залихите и инпутите. На пример еден агент за недвижнини треба да знае што се случува на пазарот за недвижнини и што бараат купувачите, и тоа не од месец за месец, туку од ден за ден, или од час за час. Ниту еден централен авторитет не би можел да собере информации кои толку брзо се менуваат, а уште помалку да делува врз основа на тие информации.

           Некои луѓе сметаат дека штом слободната економија не е централно планирана таа мора да е случајна и ирационална. Всушност, пазарите се многу уредени. Следејќи ги правилата за сопственост и размена, луѓето можат да тргуваат и соработуваат и да ги антиципираат делувањата на другите со голема сигурност. Пазарите се исто така и порационални. Тие го користат локалното знаење и експертиза на милиони поединци кои прават свои планови и се прилагодуваат на плановите на другите.  Многу повеќе планирање е вклучено во пазарните економии отколку во централно контролираните, само што тоа се случува на ниво на поединци, а не на ниво на државата.

| **Прашање: Дали слободните пазари потфрлија да ја заштитат околината?**Не. Пазарите не потфрлија. Едноставно нема пазар за многу од производите за заштита на околината. Пазарите работат добро во случај кога работите се ретки и кога неплаќачите може да бидат исклучени, не кога работите ги има премногу или каде што неплаќачите не може да се исклучат.Луѓето почнуваат да гледаат дека сепак може да има пазар за производи за заштита на околината. Наместо да се ловат морските риби до истребување, многу држави на пример даваат дозволи за лов на одреден, одржлив број на риби секоја година. Тие дозволи може да бидат тргувани и веднаш се појавува пазар кој промовира ефикасност, а во исто време ги одржува залихите.Исто така, како што стануваат луѓето побогати поради пазарната економија, така можат да си дозволат да се грижат повеќе за околината. Кина има проблем со големото загадување на воздухот поради индустријата, но таму луѓето го ценат основниот економски раст повеќе отколку луксузот на чист воздух. Како што тие стануваат побогати, така нивните старндарди се менуваат, а тие можат и да си дозволат почисти индустриски процеси кои загадуваат помалку. |
| --- |

#### _Државни претпријатија_

Многу малку држави денес веруваат дека можат ефективно да ги поседуваат и управуваат производствените активности на целата нација. Повеќето светски економии се „мешани“ економии во кои владите поседуваат само неколку индустрии и се обидуваат да ги управуваат и насочуваат излезите на други индустрии преку планирање, регулации, субвенции, даноци и државни учества во сопственоста.

Во 20-ти век, многу држави национализираа сектори за кои сметаа дека се од посебно стратешко значење и многу држави продолжуваат да ги поседуваат и контролираат тие индустрии кои вклучуваат телекомуникации, транспорт, банкарство, комунални услуги, рударство и други.

За жал државната сопственост во тие индустрии речиси секогаш создава владин монопол. Тие монополи често се преголеми за да може некој ефективно да ги управува. Без разлика на тоа дали монополот е приватен или државен, тој евентуално ќе стане надуван и мрзелив и ќе нуди лоша услуга по високи цени.

Стратешката важност на овие индустрии не е доволно причина државата да ги поседува. Банките во најбогатите држави се приватни, а нивното претворање во државни монополи ќе ги уништин самите банки и бизнисите и семјествата кои зависат од нив. Приватни компании кои оперираат како добавувачи на владата или работат директно со потрошувачите, сега ги вршат најголем дел од светските телекомуникациски, траснспортни или комунални услуги. Многу земји ги приватизираа своите државни компании и на тој начин признавајќи ја важноста овие услоги да бидат вршени од компетитивни компании, кои можат да донесат приватна експертиза и приватен капитал.

Владите сепак научија и дека можат да контролираат одредени индустрии без да ги поседуваат. Тие можат само да купат удел во некоја важна (и номинално приватна) компанија и да го користат своето право како акционери да контролираат што таа компание прави или кој да биде назначен во нејзниот борд на директори. Понекогаш тие себеси си даваат „златни акции“ кои им го даваат конечниот збор за клучни прашања. Такви притаени пречки би биле одбиени во едно слободно општество. Се сведуваат на државна сопственост и експропријација која што и дозволува на владата да носи одлуки во одредена индустрија без всушност да ја купи истата. Сопствениците – вклучувајќи ги и обичните луѓе кои може да ги инвестираат своите заштеди и пензии во овие етаблирани, тн. „сини-чипови“ компании – се практично ограбени од нивната сопственост, додека можностите за корупција се огромни. „Ортаците“ можат да бидат наградувани со лукративни позиции во бордот, фабриките може да се релоцираат во одредени политички област и аутпутот може да биде користен за бенефити на поддржувачите на власта.

Владите исто така можат да заземат ефективна контрола врз приватните компании преку регулативите. Регулативите може да ограничат или да диктираат како компанијата ќе работи, што ќе произведува, колку ќе наплатува, каде ќе инвестира и креира работни места, колку да ги плаќа вработените и многу други работи. Овој вид на државна контрола врз приватните ресурси е многу чест, но е комплетно спротивен на принципот на приватна сопственост кој што е основа на вистински слободното општество.

#### **Меѓународна трговија**

#### _Трговија наспроти протекционизам_

Погодностите кои произлегуваат од слободната трговија помеѓу поединците во иста држава се истите кога луѓето тргуваат преку меѓународните граници. Трговијата и овозможува на една нација да се специјализира во тоа што го прави најдобро и да ги праќа своите вишоци во држави кои подобро прават други работи. Голем дел од светската залиха на сечено цвеќе потекнува од Кенија каде што почвата и климата се погодни за нивното растење, додека Чиле, Австралија и Франција се водечки производители на вино бидејќи нивната земја и клима во комбинација со нивното знаење и годат на таа гранка. Индија со својата релативно ефтина, но и високо образована работна сила стана важна држава во ИТ индустријата. Меѓународната трговија им дозволува на луѓето да се специјализираат и да создадат капитал во форма на опрема и алатки кои ќе го направат нивното производство порентабилно.

Исто така бидејќи вредностите на луѓето во различни земји веројатно се разликуваат повеќе отколку вредностите на луѓето внатре во една земја, потенцијалот за заедничка добивка е толку поголем. Европските туристи се спремни да платат високи цени за производи како што се чаевите и тревките кои растат лесно и се многу ефтини во Кина и Индија или за зачини кои се ефтини и многу застапени на Блискиот Исток. Денес луѓето патуваат пола свет за да ги видат архитектурите на Венеција или културата на Тајланд восхитувајќи се на тоа колку се тие поинакви од истите во нивната држава.

Слободното општество е отворено за производи од сите земји и ги препознава динамичните придобивки од трговијата и како трговијата помага да се шири просперитетот. Алтернативата е протекционизмот, каде што државите се обидуваат да ги заштитат своите производители држејќи ја конкуренцијата од странство надвор од домашниот пазар. Тоа им ја олеснува работата на домашните производители, но значи дека домашните потрошувачи не можат да добијат подобра или поефтина стока и услуга од надвор. Тие плаќаат повисока цена за да ги заштитат домашните производители, а имаат помал избор и мора да работат со производи со помал квалитет.

#### _Протекционизмот е штетен_

           Кога една држава произведува нешто што може да биде подобро и поефтино произведено во странство, таа троши ресурси, вклучувајќи и ја животната околина. Адам Смит потенцира дека преку стакленици, гројзето може да расте во Шкотска, но за околу 30 пати поскапо отколку што би било неговото растење во поволната клима на Франција. Зошто би го трошеле своето време, пари и труд за да правиме нешто самите, што може некој друг да ни го достави подобро, поефтино и поефикасно?

           Неизненадувачки, ефикасните производители се огорчени од земјите кои се обидуваат да ги спречат нивните производите преку забрани, квоти и царини. Тие може на ист начин да се одмазадат подигнувајќи бариери од нивна страна. Таквите трговски војни не одат во прилог на ниту една страна. Многу е подобро ако бариерите се тргнат и на луѓето им е дозволено да тргуваат слободно. Посебно е корисно за посиромашните жители на двете држави кои најмногу ќе добијат со поефтините производи.

           Истото важи и за имиграциајта. Во слободното општество владата не би создавала бариери на луѓето кои се движат помеѓу државите. Имигрантите носат енергија и нови идеи за користи на државата во која што се преселуваат. Големите бранови на имигранти од Европа во Северна Америка донесоа голем просперитет. Да се тргне контролата која што била тука со децении не е лесно и може да предизвика големи привремени проблеми, но сепак би требала да остане главната цел на верувачите во слободно општество.

#### _Слободната трговија во пракса_

           Земјите со отворени трговски режими растат побрзо и стануваат попросперитетни од тие кои немаат такви режими. Земете ги во предвид малите трговски градови како Хонг Конг и Сингапур кои немаат многу природни ресурси кои би можеле да им помогнат. Во 60-тите, тие беа сиромашни како и многу Африкански и Карипски држави кои имаат огромни ресурси. Денес, благодарение на економската слобода тие се многукратно побогати.

           Ширењето на трговијата ја намали светската сиромаштија во голема мера. Некои луѓе стравуваат дека дозволувањето на увозот и странските инвестиции ќе донесе до експлатација на локалното население – како што се „експлататорските“ производствени погони за облеки и обувки. Вистината е пак дека никој никого не присилува на работа во фабриките, всушност повеќето луѓе преферираат да работат во фабриките за редовна плата отколку да работат тешка физичка работа на сонце за несигурна и ниска награда. Во земји како Виетнам каде што дојдоа големи странски инвестиции, тие работници во фабриките сега може да се стремат да поседуваат скутери, телевизори и други луксузни добра за кои можеа само да сонуваат.

           Речиси секој софистициран производ денес, како што се мобилните телефони или лаптоп компјутерите, вклучуваат ресурси, вештини и знаења собрани низ целиот свет. Дизајнерите може да живеат во Калифорнија, но призводството се управува од едни луѓе во Хонг Конг, а врши од други во Кина. Металите или другите минерали кои се користат во производите, може да дојдат од Азија, Австралија или Јужна Америка. Производите може да се пренесуваат од страна на бродски компании со седиште во Грција или авиокомпании од Холандија, а корисниците да се од целиот свет.

           Како што луѓето тргуваат со луѓе од други држави, така тие полесно ги разбираат или барем ги почитуваат. Трговците не можат да си дозволат да се гледаат себеси како супериорни во однос на другите нации или раси. За своја корист тие треба да тргуваат мирно со другите како добавувачи или соработници или купувачи. Меѓународната трговија создава разбирање и мир, кои имаат свои пошироки продобивки. Не е изненадувачки што најслободните и најотворените општества се истите тие кои имаат најслободна и најотворена трговија.
