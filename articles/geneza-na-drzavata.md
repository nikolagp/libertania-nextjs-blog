---
title: Франц Опенхајмер и генеза на државата
date: 2021-03-30T00:00:00.000Z
categories:
  - slobodari
tags:
  - држава
  - економија
  - либерализам
  - либертаријанизам
  - политика
  - слобода
  - слободарство
  - слободен-пазар
  - франц-опенхајмер
author: Default Author
---

Франц Опенхајмер (1864-1943) е германски социолог на државата, кој иако првично завршил медицина и  бил лекар во Берлин, интересот кон општествените науки преовладеал во него, па докторирал на политичка економија и социологија. Во слободарските или либертаријанските кругови е познат по неговото дело _Државата_, оригинално _Der Staat_, а преводот на англиски јазик е [_The State: Its History and Development Viewed Sociologically_](https://cdn.mises.org/The%20State%20Its%20History%20and%20Development%20Viewed%20Sociologically_2.pdf). 

Во _Државата_, напишана во 1908 година, прави ја лоцира на генезата на државата, и дополнително го следи нејзиниот историски развој. За разлика од неговите претходници кои пишувале за државата, политичките заедници и сл, Опенхајмер ги отфрлил теориите за настанување на државата со општествен консензус или општествен договор, органицистичките теории, и е еден од основачите на _освојувачката теорија на државата_.

Тој ја започнува книгата со општи определби на држава и општество, во кој истата е одредена како организација за класна доминација на една класа врз останатите класи, додека општеството како унија или сојуз на поединци кои се надеваат дека преку различни комбинации на делување (или она што Мисес го нарекуваа _акција_) ќе постигнат задоволување на личните потреби. Како социолошки концепт, ја поистоветува со општествена институција на победничка група на луѓе, на сметка на поразена група, со единствена цел одржување на владеењето над поразената и осигурување и обезбедување од внатрешен бунт и надворешен напад. Економската цел позади државата е едноставна, и тоа експлоатација на поразените од страна на победените. Аналогно, потеклото на државата е во _освојувањето и покорувањето_. 

Позната е типологијата на Опенхајмер, која се однесува на начините на задоволување на човековите или личните потреби, каде издвојува 2 основни општи начина: _работа_ и _кражба_. **_Работата_** опфаќа труд, слободно поседување и уживање на плодовите од истиот, и доброволно (взаемно согласно) разменување на истите.  **_Кражбата_** опфаќа одземање на туѓ плод од труд или размена со употреба на _принуда_. Првиот начин Опенхајмер го поистоветува со _економски_ начин, додека вториот го ословува како _политички_, од каде понатаму произлегува дефиницијата на државата како организација на политички начини, а општеството, мрежа од економски, и дополнително произлегува дистинкцијата држава-општество (економија), принуда-соработка, политичка- општествена моќ. 

Опенхајмер се декларирал себеси како либерал социјалист и го сметал капитализмот за експлоататорско општествено уредување, но и покрај тоа бил _про-пазарно_ ориентиран, и бил свесен за улогата на пазарите и нусефектите на државната интервенција, не само во економијата, туку и во другите сфери на општествено функционирање. Неговото дело _Државата_ е од непроценливо значење, првенствено затоа што го одгатнува потеклото на државата и ја основа _освојувачката теорија за настанок на државата_, но и затоа што дополнително инспирира слободари како Алфред Џеј Нок и Мареј Ротбард за да ја постават моралната и економската критика на државата како концепција за општествено уредување и организирање.

Повеќе за Франц Опенхајмер и неговите концепти може да прочитате на следниве линкови:

- [_The State: Its History and Development Viewed Sociologically_](https://cdn.mises.org/The%20State%20Its%20History%20and%20Development%20Viewed%20Sociologically_2.pdf)
- [Franz Oppenheimer on the origin of the state in conquest and subjection by one group over another (1907)](https://oll.libertyfund.org/quote/franz-oppenheimer-on-the-origin-of-the-state-in-conquest-and-subjection-by-one-group-over-another-1907)
- [Franz Oppenheimer (Wikipedia)](https://en.wikipedia.org/wiki/Franz_Oppenheimer)
- [Franz Oppenheimer (mises.org)](https://mises.org/profile/franz-oppenheimer)
- [Стап или? Пристапи кон ред и поредок](http://libertaniabackup.local/drzava-ili-dekonstrukcija-kritika-i-alternativa-na-drzava/) (libertania.org)
