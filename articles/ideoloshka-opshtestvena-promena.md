---
title: "Идеолошка и општествена промена"
date: 2022-02-21
categories: 
  - "блог"
  - "tekstovi"
tags: 
  - "идеологија"
  - "општество"
  - "поединец"
  - "промена"
  - "слободарство"
---

Поимот на промена се однесува на преминот од една состојба или контекст или констелација во друга, различна, поинаква од првата. Секако, за промената да настапи, потребен е трет фактор кој ќе ја поттикне истата, кој може да биде од различна природа. Кај идеолошката промена тоа може да биде некој настан и/или сознание, кој ќе доведе до промена. Додека пак социјалната промена, тоа може да биде некаква криза во општеството и/или движење кое ќе ја поттикне промената.

**_Идеолошка промена_**

Идеолошка промена во _поширока смисла_ се однесува на промената во однос на гледиштата и ставовите што се однесуваат на идеите, вредностите и основните принципи, според кој поединецот се води во своите секојдневни делувања. Идеолошка промена во _потесна_ или некоја _општествена смисла_, онаа што е во фокусот на текстот, исто така се однесува на промената во односите, гледиштата и ставовите на идеите, вредностите и основните принципи, според кој поединецот го аспектира општественото функционирање, основите институции во неговото функционирање, како и неговата позиција или позицијата на поединецот, во однос на општеството.

Луѓето кои имаат изградено и/или адаптирано некаква идеолошка свест, и имаат некакво гледиште и став кон концептите на општествено уредување, функционирање во рамките на општеството, како и основните принципи врз кои треба да биде поставено тоа општествено уредување, заради исполнување на определени цели; можат, наједноставно и најопшто да се определат за две гледишта и/или ставови, и тоа: _слободарски_ гледишта и ставови, и _врховистички_ гледишта и ставови.

Бидејќи се најопшто одредени, истите можат да се појават во голем број на форми. Слободарски гледишта имаат оние поединци кои го ценат поединецот, како фундамент на општественото функционирање, и носат поголема или помала доза на скептичност кон _семоќноста_ на политичките авторитети и повиканоста на политиката да ги задоволува поединечните потреби и да ги решаваат општествените проблеми. Тука спаѓаат сите кои се декларираат како слободари, либерали, аналитички анархисти, либертаријанци, про-капиталисти како и сите индивидуалистички радикали. На пример, оние кои имаат слободарски гледишта нема да оправдаат полициски упад во ноќен клуб, во потрага на малоленти лица, сертификат за примена вакцина, дрога и сл. Истите тие би се сомневале во таквиот начин на решавање на проблемите, со страв и под закана од насилство и лишување од слобода.

Од друга страна, врховистички ставови и гледишта имаат оние поединци, кои повисоко го вреднуваат колективитетот, потребите на заедницата, општествените односи и/или општественото добро, не им пречи намалување на слободата, само за да се намали одговорноста, и сметаат дека политичките власти треба да решат најголем дел од општествените проблеми, па и на сметка на изборот на поединците. Истите подржуваат големи државни интервенции, во секоја смисла на зборот, верувајќи дека посилните и поопсежните државни апарати имаат капацитет за воведување на општествен ред, за разлика од малите и либералните. На пример, лица со адаптирани врховистички ставови и гледишта би го оправдале истиот полициски упад, како што е погоре наведен, под изговор дека полицијата, односно државата треба да игра улога на родител и да ги воспитува нејзините граѓани, па ако треба и под закана на стап.

Идеолошка промена настапува кога, на пример лице во кое доминирале врховистичките гледишта и ставови, ги променил истите, и усвоил нови, кои тежнееат кон слободарските, или едноставни, адаптирал слободарски гледишта и ставови. Идеолошката промена се однесува на промената во гледиштата и ставовите на поединците, во потесна смисла, како е определено, за прашања кои го засегаат општественото уредување, функционирање и принципите врз кои е потребно истото да се темели. Но самата промена во гледиштата и ставовите не е неопходно поврзана со самиот чин на осознавање на супериорните идејни поставки, туку многу често, трет настан ја поттикнува истата.

Од друга страна, свесноста за општественото функционирање и увереноста во супериорноста на идеолошките принципи, не се единствените аргументи во процесот на идеолошка промена. Од огромно значење е културата и нејзиното влијание врз поединецот. Иако слободарството, за разлика од левицата и десницата, нема тенденција да ја промени човековата природа, и да создаде _нов човек_, кој најдобро би се вклопил во слободно општество, сепак постоењето или непостоењето на култура на одговорност, искреност, трудољубивост, истрајност и претприемачкиот дух се од големо значење во процесот на општествена промена. Во општество на мрзливи, рамнодушни и луѓе со тенденција да зависат од авторитети, многу тешко оди развојот на капитализам, а и обратно, во општества со поединци со силен претприемнички набој, изградбата на социјалистички систем би наишла на голем број на проблеми и негодувања.

**Општествена промена**

Општествена промена се однесува на онаа промена во општеството, која е поврзана со функционирањето во рамките на општеството, кое пак е одредено од основните _правно-политички институции_ во општеството. Аналогно, општествената промена, во овој конкретен случај може да се поистовети со политичко-институционална промена, во рамките на општеството. Таа означува промена во општествените констелаци, природата на општествените односи и секако, промена на третманот на поединецот во услови на негово _општествено постоење_. Конкретен пример за општествена промена е транзиција на поранешните комунистички држави во про-пазарни. Но секако, општествена промена која е насилната е онаа во царска Русија во 1917, и заменување на тогашниот царски, со нов социјалистички или комунистички.

Од тука, на елементарно ниво, општествената промена може да биде предизвикана со _насилство_, или пак со помош на _мирољубиви сретства_.

**_Насилната промена_** може да се нарече револуција или бунт, а светската историја изобилува со примери за вакви промени. Она што е карактеристично за овој вид на промени, е тоа што промената неретко резултира со различна состојба од онаа планираната па дури и полоша, во однос на поединците. Многу често, по спроведување на успешна револуција, победничките кругови, односно револуционерните елити, низ историјата имале тенденција да воспостават авторитарна, па дури и тоталитарна власт. Најеклатантни примери на револуција се Француската (буржоаска) револуција, од 1789, Aмериканската револуција за независност, од 1971 и секако Октомвриската револуција од 1917. Револуциите многу често може да се поистоветат со _општествена промена_, без претходно постигната _идеолошка_ промена кај поголемиот дел од поединците. Пред оружјето и насилството, принципите најчесто се оставени во втор план.

**_Ненасилната општествена промена_**, е онаа во која актерите на промената ја изведуваат промената, односно делуваат во процесот кон промена, со помош на ненасилни сретства. Наместо насилство, ненасилната општествена промена користи методи како што се образование, создавање на лидерство, промовирање на идеата помеѓу интелектуалците и масите, застанување и мобилизацијата позади принципите во реални ситуации, и секако градење на човечки заедници околу идеите кои ќе ги мотивираат и инспирираат масите да прават притисок врз политичките власти, кон саканата промена и повторување на цисклусот. Ненасилната промена е процес кој започнува со идеолошка промена, односно враќање во живот на идеите, и промена на нивното аспектирање од страна на поединците, па се до општествена промена, олицетворена во политичко-институционална промена. Помеѓу најеклатантните примери за мирољубива општествена промена може да се сметаат, укинување на Британското владеење со Индија, кое го водеше Махатма Ганди преку метод на граѓанска мирољубива непослушност, и секако падот на социјализмот во Источна Европа ([Stringham & Hummel, 2010](https://mises.org/library/first-ideological-change-second-social-change)).

За ненасилната промена може да се заклучи дека е потемелна, но истовремено самиот процес опфаќа поголем период за да биде издејствувана промената. Нејзина основна моќ е _убедувачката_, односно моќта на кажаното, реченото, напишаното и слично, надополнета со _наградувачката моќ_, во смисла на ресурси за дејствување кон промена, а можеби и купување на влијание. Двата типа на моќ се од типологијата на економистот Џон Кенет Галбрајт (Галбрајт, 1995).

Но од друга страна се поставува прашањето дали во некои услови, насилната општествена промена може да биде оправдана? Да, дефинитивно, во услови во кои авторитетите недвосмислено и масовно вршат повреди на физичкиот интегритет на поединците, нивната слобода и нивниот имот и нема услови за никакво нивно изразување во однос на авторитетите, употребата на насилство е легитимна. Тоа може да се надоврзе и на легитимната употреба на насилство кај поединците, во услови на крајна нужда или самоодбрана. Но секако, оваа промена, со помош на насилство, не е гаранција дека следниот авторитет ќе биде подобар од соборениот, и многу често новиот авторитет е зајакнат со дополнителна моќ, која има тенденција да ја злоупотреби.

**_Идеолошка и општествена промена_**

Во насока на претходно изнесеното, се поставува прашањето каков е односот, односно, каузалноста помеѓу идеолошката и општествената промена. Едноставно, идеолошката промена е главен предуслов за мирна општествена промена. Идеолошката промена ја поттикнува општествената промена. Општественото уредување, на некој начин претставува израз на гледиштата и ставовите на мнозинското население, или барем на оние најгласните, а во спротивно, доколку не е, истото може да се одржи единствено на ограничен рок, за што сведочат падовите на славните империи, автократските и тоталитарните држави. На долг рок, идеите кај поединците, т.е. нивните гледишта и ставови, и тоа на мнозинството и/или на оние најгласните, во поголема или помала мера, го определуваат општественото уредување и контурите во кои се одвива општествениот поредок, истите втемелени врз идеолошки принципи.

**_Прочитајте повеќе_** 

\- Friedrich Hayek - [_Intellectuals and Socialism_](https://cdn.mises.org/Intellectuals%20and%20Socialism_4.pdf),

\- John Blundell - [_Waging the War of Ideas_](https://iea.org.uk/wp-content/uploads/2016/07/Blundell-interactive.pdf),

\- Murray N. Rothbard - [_Strategies for a Libertarian Victory_](https://mises.org/library/strategies-libertarian-victory),

\- Murray N. Rothbard - [_Why Be Libertarian?_](https://mises.org/library/why-be-libertarian)_,_

\- Murray N. Rothbard - [_The Case for Radical Idealism_](https://mises.org/library/case-radical-idealism),

\- Murray N. Rothbard - [_Concepts of the Role of Intellectuals In Social Change Toward Laissez Faire_](https://mises.org/library/concepts-role-intellectuals-social-change-toward-laissez-faire-0),

\- Murray N. Rothbard - [_What Libertarians Should Learn From the Abolitionists_](https://mises.org/library/what-libertarians-should-learn-abolitionists),

\- Edward Stringham & Jeffrey Rogers Hummel - [_First, Ideological Change; Second, Social Change_](https://mises.org/library/first-ideological-change-second-social-change),

\- Henry David Thoreau - [_Civil Disobedience_](https://xroads.virginia.edu/~Hyper2/thoreau/civil.html),

\- Gene Sharp - [_The Politics of Nonviolent Action_](https://www.aeinstein.org/wp-content/uploads/2014/01/How-Nonviolent-Struggle-Works.pdf),

\- Бранислав Саркањац - _Поединецот и Идеологијата_,

\- Мареј Ротбард - [_Аргумент за либерален идеализам_](http://libertaniabackup.local/argument-radikalen-liberalizam/),

\- Џон Кенет Галбрајт - _Анатомија на моќта_,

\- Никола Љ. Илиевски - [_Дали идеите го менуваат општеството?_](http://libertaniabackup.local/dali-ideite-go-menuvaat-opshtestvoto/?fbclid=IwAR0GyK33fJNroRityFvf42p_38NLnQjA5b3WpjqI9qBAfoqWvkMeRB6B4XM),

\- Никола Љ. Илиевски - [_Овертонов прозорец: Показател на капацитети за слободарска општествена промена_](http://libertaniabackup.local/%D0%BE%D0%B2%D0%B5%D1%80%D1%82%D0%BE%D0%BD%D0%BE%D0%B2-%D0%BF%D1%80%D0%BE%D0%B7%D0%BE%D1%80%D0%B5%D1%86-%D0%BF%D0%BE%D0%BA%D0%B0%D0%B7%D0%B0%D1%82%D0%B5%D0%BB-%D0%BD%D0%B0-%D0%BA%D0%B0%D0%BF%D0%B0/).
