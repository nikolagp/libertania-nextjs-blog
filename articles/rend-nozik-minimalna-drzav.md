---
title: 'Ренд, Нозик и минимална држава'
date: 2021-03-01T00:00:00.000Z
categories:
  - serijali
tags:
  - ајн-ренд
  - анархизам
  - либертаријанизам
  - минархизам
  - минимална-држава
  - објективизам
  - роберт-нозик
coverImage: Facebook-1200-x-630.jpg
---

### **Либертаријанизмот и неговите школи**

Во првиот дел зборувавме за либертаријанизмот виден низ очите на Фридман, Хајек и вон Мизес, односно Чикашката и Австрската економска школа. Овојпат, од економија ќе се префрлиме на филозофија, односно како Ејн Ренд и Роберт Нозик го замислуваат слободното општество и доаѓаат до заклучокот за правилниот политички правен поредок - либертаријанизам. Иако Ренд и Нозик заслужуваат цели книги, јас ќе се обидам да ги испочитувам во само неколку речени, накратко објаснувајќи ги нивите погледи.

## II дел: Ренд, Нозик и минимална држава

Филозофите честопати расправаат за апстрактни концепти, a Ренд и Нозик не се ништо поразлични во тој домен. Како основна појдовна точка,  во обид да го разберат светот, тие тргнуваат од природните права, односно правата на живот и слобода. Логично, прашањето кое се поставува е каде и дали воопшто овие права завршуваат, а одговорот е секако да. Правото на живот и слобода овозможуваат да се прави се што се сака се до моментот кога тие ги нарушуваат истите права на трети лица. Тоа значи дека иако правата дозволуваат слобода, тие причинуваат обврска на почитување на слободата на трети лица. Ова посликовито може да се објасни со често користениот израз: „вашите права завршуваат на почетокот од мојот нос“.

Оттука произлегува и антиетатистичката настроеност кај двајцата филозофи. Државата како институција го нема правото да одлучува за луѓето, мешајќи се во нивните животи. Од една страна, ex ante државата не може да знае дали нечиј избор ќе биде погрешен за неговата благосостојба. Но, дури и ако ex post се заклучи дека таквиот избор е погрешен и овозможува на државата да знае при наредна иста ситуација која одлука би ја зголемила индивидуалната благосостојба, таа сеуште го нема правото да одлучува. На тој начин, одговорноста за благосостојбата целосно паѓа на грбот на индивидуата.

Вака дефиниратиот либертаријанизам сепак не ги прави Ренд и Нозик анархисти бидејќи и двајцата и оставаат одредена функција на државата. Минархизмот, или минималната држава ги има само функциите на одржување на редот и мирот во општеството (војска, полиција, судство), се со цел заштита на природните права. Доколку државата не успее да го постигне тоа, општеството преминува во анархистичко безвластие каде што „моќта е правична“, а не етичкиот политички правен поредок. Како што наведов во првиот дел, објективистите сметаат дека „со одземањето на „основните“ функции на државата и преминувањето кон анархизам, системот повеќе не знае за слобода“.

Иако гледиштата на Ренд и Нозик се многу слични, важно е да се наведат разликите помеѓу истите. Пред се, етичкиот егоизам и индивидуализам се наоѓаат во основата на објективизмот, ставајќи го акцентот на капиталмот како политички систем кој ги исполнува тие етички принципи. За Нозик дури може и да се каже дека е блиску и до филозофски анархизам кој никогаш не прераснува во политички анархизам. За разлика од Ренд тој не ги меша природните права и етиката, туку самите права му овозможуваат да дојде до политичкиот правен поредок на минималната држава. Тоа дозволува во неговиот систем на „утопија во утопии“ луѓето да ја максимизираат својата благосостојба на различен начин, се додека правилата на минималната држава се запазени. Тоа му дава многу поширок спектар на Нозиковиот либертаријанизам, додека Ренд не само што никогаш и не се нарекуваше либертаријанец туку [гледаше со одбивност](http://libertaniabackup.local/ejn-rend-individualizam-radikalen-kapitalizam/) кон терминот.

Исто така, Ренд и Нозик се сосема различни.

Кога во 1974 година Нозик ја објави „Анархија, држава, утопија“ многумина сметаа дека тоа ќе биде крај на неговата кариера. Светот, а пред се филозофската професија  гледаше на либертаријанизмот како ектремно радикална филозофска идеа. Кариерата на Нозик не само што не замре туку Нозик стана многу почитуван аналитички филозоф кој ја револуционизираше модерната политичка филозофија, држејќи престижни позииции во филозофската професија. Од друга страна пак, Ренд и објективизмот воопшто не беа прифатени (и сеуште не се) од филозофската фела. Напротив, таа се прослави со нејзините новели (за „Рамнодушниот Атлас“ се вели дека е највлијателната книга по Библијата), идиректно оставајќи го својот филозофски печат на светот.

Тешко е да се одговори прашањето чија мисла е поправилна, па така тоа ќе го оставам на вас.  

Ова секако не се ниту сите, ниту пак најважните либертаријански школи. Во третиот дел ќе се сретнеме со дел од останатите, кои можеби претставуваат контратежа на објективизмот и минималната држава.

Прочитатјте ги останатите делови од серијалот „Либертаријанизмот и неговите школи“:  
[I дел: Фридман, Хајек и Мизес](http://libertaniabackup.local/mizes-hajek-fridman/)
