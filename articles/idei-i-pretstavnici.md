---
title: Идеи и претставници
date: 2022-03-28T00:00:00.000Z
categories:
  - блог
  - tekstovi
tags:
  - идеа
  - идеологија
  - општество
  - претставник
  - промена
  - слободарство
  - социјализам
author: Default Author
---

Каков е односот помеѓу идеите и нивните претставници, односно луѓето кои ги размислуваат, иразуваат и на било кој друг начин ги држат во живот? Дали идеите се нешто што е различно од нивните претставници, или пак се недвосмислено врзани за нив? Дали идеите имаат независно постоење, или пак се непосредно поврзани со оние кои ги изразуваат? На ова прашање, општо земено и под претпоставка, може да има два одговора, и тоа _да_ и _не_.

## Идеите, одвоени и зависни од нивните претставници

Идеите, како такви, може да се гледаат одвоено и различно од нивните претставници, бидејќи имаат одвоено и засебно постоење. Во некоја поконкретна и општествена смисла, претставуваат перспективи за реалноста, или пак визии за алтернативна реалност или иднина, и во нивната чиста форма немаат никаква врска со нивните претставници, или оние кои _ги држат во живот_. Тие се одвоени и различни бидејќи се насочени кон определена објективност, која постои надвор од човекот и неговиот ум. Аналогно на тоа, идеите можат да бидат реални и супериорни, независно од нивните носители. Дополнително, патерните, законитостите и каузалитетите кои важат во реалноста се манифестираат како идеи, независни од луѓето, а луѓето само ги потврдуваат со својата мисловна и сетилна активност. Вистината е вистина, без оглед на оние кои веруваат или не веруваат во неа. Исто така идеите може да бидат супериорни самите по себе, но нивните претставници да потфрлуваат во нивното изразување и промоција.

Од друга страна, идеите се и тоа како зависни од нивните претставници, бидејќи тие се создаваат во нивните умови, или во човечките умови и се дел од различните видови на изрази (кажано, напишано, нацртано, пренесено) на човекот. На пример, идеа која се наоѓа во човековиот ум, и не е изразена, исто како да не постои, односно нема своја егзистенција, и според тоа, нема идеи без нивни носители - претставници. Идеите добиваат живот, односно се одржуваат во живот со нивно изразување од страна на нивните носители. Тие се недвосмислено прикачени за истите, а вистината е само _општествен консензус_ околу конкретно прашање и ништо повеќе од тоа. Секако, идеите може да поседуваат внатрешни противречности и контроверзии, но од друга страна, нивните носители може да покажат силен капацитет за нивно изразување и промовирање помеѓу јавноста. 

## Слободарските идеи и претставници

Секако се поставува прашањето кој одговор е валиден и точен, првиот или вториот. Може да се заклучи и дека двата одговори се точни, но и погрешни. Идеите, во исто време имаат и објективно постоење како рефлексија на законитости кои важат во реалноста, како и визија за иднината, но секако дека нивното постоење е непосредно поврзано со нивните носители. Доколку нема носители, нема ни изразување на идеи, и од друга страна не постојат носители без мисловни активности и процесирање на идеи во истите.

Она што може да се заклучи од претходното напишаното, и во конкретен слободарски дискурс, е тоа дека и покрај моралната оправданост на идеите, како и нивната супериорна утилитарност, истите немаат никакво постоење ниту пак значење, без соодветен израз од страна на оние кои ги претставуваат. Секако дека не треба да се суди за идеата по нејзиниот претставник, но со оглед на тоа дека истата е израз на претставникот и тој е оној кој и дава _живот_, идеите многу кажуваат за самите претставници, но и тие се рефлектираат во самите идеи. Од тоа произлегува, дека идеите, покрај нивната одделна оправданост и значење, овие атрибути ги црпат и од нивните претставници.

<figure>

![](http://libertaniabackup.local/wp-content/uploads/2022/03/Communism.png)

<figcaption>

Извор: http://waitingforbarbarians.com/

</figcaption>

</figure>

Во поглед на претставниците на идеите, кај слободарството, но и кај другите идеологии и идеолошки тенденции, можат да се издвојат неколку видови на носители на идеите. Тие можат графички да се претстават како пирамида или триаголник. На врвот, први се оригиналните креатори, односно носители на идеите, кои за прв пат проникнуваат во нивната суштина, или таканаречени _сколари_. Потоа следат _интелектуалците_, кои дополнително ги проучуваат идеите, и обезбедуваат нивно оправдување и промоција. Исто така интелектуалците, Хаек ги нарекува _разменувачи на идеи од втора рака_ (_second hand dealers_), додека пак Ротбард ги нарекува _кадри_ (_cadres_)_._ Тие се оние кои ги популаризираат идеите во очите на јавноста, и нивната улога е клучна. Најчесто овие интелектуалци се здружени во различни организации и тинк-тенкови, но секако можат да бидат индивидуални, како и претставници од бизнис секторот. Трети следат _обичните граѓани_, кои го претставуваат јавното мислење (мислењето на мнозинството, или барем на оние најактивните во општеството), додека пак четврти, односно најдолу на триаголникот или пирамидата се политичарите и политичките елити, кои се последни, односно најдолу на триаголникот и идеите ги трансформираат во јавни политики, секако под притисок на јавноста.

<figure>

![](http://libertaniabackup.local/wp-content/uploads/2022/03/asrawrewrew.png)

<figcaption>

Извор: http://waitingforbarbarians.com/

</figcaption>

</figure>

## Социјалистичките идеи и претставници

Како доказ за поврзаноста на идеите и нивните носители може да се наведе реалтивниот успех и пропаст на социјализмот во 20-тиот век. Самата по себе, идеата на социјализмот е утописка, нереална, контроверзна, економски неоправдана и дополнително неизведлива во општествениот контекст. Претставниците на идеата, заедно со кредибилитетот кој го имаат (имале) во општеството (најчесто интелектуалци и јавни личности) работеа вредно на зголемување на привлечноста на идеите во рамки на јавното мислење, односно работеа на идеолошка промена кај поголемиот број од населението, а како резултат се појави самото актуелизирање на идеите во општествено-политичкиот систем во општеството, во вид на јавни политики. Но, од друга страна, нивната актуелизација во политичките системи, не го донесе она што беше ветено и експлицитно инкорпорирано во идеологијата, како еднаквост, социјална правда и благосостојба, туку напротив, економијата беше во пад, сиромаштијата зголемена, а човековите слободи и права силно угнетени и загрозени од сеприсутната држава.

Од тука се провлекува важноста како на носителите на идеите, за нивно промовирање и крајна артикулација во системот, но од друга страна, дефинитивно и конзистентноста на идеите, која најдобро се покажува со нивно актуелизирање во општествената реалност.

**_Прочитај повеќе_** 

\- Friedrich Hayek - [_Intellectuals and Socialism_](https://cdn.mises.org/Intellectuals%20and%20Socialism_4.pdf),

\- John Blundell - [_Waging the War of Ideas_](https://iea.org.uk/wp-content/uploads/2016/07/Blundell-interactive.pdf),

\- Murray N. Rothbard - [_Strategies for a Libertarian Victory_](https://mises.org/library/strategies-libertarian-victory),

\- Murray N. Rothbard - [_Why Be Libertarian?_](https://mises.org/library/why-be-libertarian)_,_

\- Murray N. Rothbard - [_The Case for Radical Idealism_](https://mises.org/library/case-radical-idealism),

\- Murray N. Rothbard - [_Concepts of the Role of Intellectuals In Social Change Toward Laissez Faire_](https://mises.org/library/concepts-role-intellectuals-social-change-toward-laissez-faire-0),

\- Murray N. Rothbard - [_What Libertarians Should Learn From the Abolitionists_](https://mises.org/library/what-libertarians-should-learn-abolitionists),

\- Edward Stringham & Jeffrey Rogers Hummel - [_First, Ideological Change; Second, Social Change_](https://mises.org/library/first-ideological-change-second-social-change),

\- Henry David Thoreau - [_Civil Disobedience_](https://xroads.virginia.edu/~Hyper2/thoreau/civil.html),

\- Gene Sharp - [_The Politics of Nonviolent Action_](https://www.aeinstein.org/wp-content/uploads/2014/01/How-Nonviolent-Struggle-Works.pdf),

\- Бранислав Саркањац - _Поединецот и Идеологијата_,

\- Мареј Ротбард - [_Аргумент за либерален идеализам_](http://libertaniabackup.local/argument-radikalen-liberalizam/),

\- Џон Кенет Галбрајт - _Анатомија на моќта_,

\- Никола Љ. Илиевски - [_Дали идеите го менуваат општеството?_](http://libertaniabackup.local/dali-ideite-go-menuvaat-opshtestvoto/?fbclid=IwAR0GyK33fJNroRityFvf42p_38NLnQjA5b3WpjqI9qBAfoqWvkMeRB6B4XM),

\- Никола Љ. Илиевски - [_Овертонов прозорец: Показател на капацитети за слободарска општествена промена_](http://libertaniabackup.local/%D0%BE%D0%B2%D0%B5%D1%80%D1%82%D0%BE%D0%BD%D0%BE%D0%B2-%D0%BF%D1%80%D0%BE%D0%B7%D0%BE%D1%80%D0%B5%D1%86-%D0%BF%D0%BE%D0%BA%D0%B0%D0%B7%D0%B0%D1%82%D0%B5%D0%BB-%D0%BD%D0%B0-%D0%BA%D0%B0%D0%BF%D0%B0/).
