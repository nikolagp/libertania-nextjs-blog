---
title: Значењето на конкуренцијата
date: 2020-11-25T00:00:00.000Z
categories:
  - блог
tags:
  - економија
  - знаење
  - капитализам
  - класичен-либерализам
  - конкуренција
  - неокласична-теорија
  - хајек
author: Default Author
coverImage: ilija_vasiljevski.png
---

## **СЕРИЈАЛ: Патешествие низ најважните трудови на проф. д-р Фридрих Август фон Хајек**

### **III дел: Значењето на конкуренцијата**

Веднаш по завршувањето на Втората светска војна дилемата како да се регулира индустријата била една од главните прашања на којшто требало да се одговори. Економистите воглавно велат дека конкуренцијата води кон ефикасни пазарни исходи, бидејќи ги принудува фирмите да произведуваат добра што потрошувачите ги сакаат по најмала можна цена. Фирмите што произведуваат добра што не соодветствуваат со барањата на потрошувачите или го прават тоа по повисока цена од нивните конкуренти, не преживуваат на пазарот. Теоретскиот модел што економистите го користат за да ја доловат оваа ситуација е неокласичната теорија на потполна (совршена) конкуренција. Тој модел, односно злоупотребата на тој модел во одлучување на кој начин треба да се регулира индустријата е главната точка на која Хајек го посветува трудот „Значењето на конкуренцијата“.

За Хајек конкуренцијата е динамичен процес чии главни карактеристики се претпоставуваат во статичката неокласична анализа. Предлозите да се усоврши непотполната конкуренција што постои во реалниот свет преку задолжителната стандардизација на производите или во крајна мера преку национализација на индустриите кои се сметаат дека не се доволно конкурентни, според Хајек, ја доловуваат опасноста од земањето на теоретскиот модел премногу сериозно.

Хајек забележува дека, парадоксално, нашето секојдневно поимање на терминот конкуренција значително се разликува од економската теорија на потполна конкуренција. Во теоријата на потполна конкуренција нема ривалитет помеѓу компаниите, нема обиди да се надмине конкурентот преку нудење на диференцирани производи, односно во суштина нема никаква конкуренција во теоријата на потполна конкуренција. Главната методолошка поента е евидентна, статичката теорија на рамнотежа со нејзиниот фокус на долгорочни исходи кога сите прилагодувања ќе бидат направени, го замаглува фактот дека силите на конкуренцијата всушност дејствуваат во периоди на нерамнотежа. Според Хајек конкуренцијата е толку поважна колку пазарот е помалку совршен, а не обратно и оттука обидите да се примени теоретската фикција на потполната конкуренција врз реалниот свет може да доведе до погрешни и катастрофални одлуки каде наместо да се поттикне конкуренцијата, таа се потиснува.

Во трудовите „Користа на знаење во општеството“ и „Значењето на конкуренцијата“, Хајек одговара на прашањата што ги поставува во трудот „Економијата и знаењето“. За да се одговори на прашањето како движење кон општествена рамнотежа, може да се постигне во свет со дисперзирано знаење и постојани промени треба да се одговори на прашањето каков вид на знаење мора поединците да поседуваат и процесот преку кој ќе го поседуваат тоа знаење. Во „Користа на знаење во општеството“ Хајек одговора на првото прашање, односно не е научното знаење тоа што е потребно и најважно, туку премолченото знаење. Во „Значењето на конкуренцијата“ одговора на второто прашање, т.е. само преку пазарната конкуренција таквото знаење може да се открие и да се пренесе на другите.

Во понатамошните трудови Хајек ќе се сврти на прашањето за методолошката разлика помеѓу природните и општествените науки, односно помеѓу науките што проучуваат релативно едноставни феномени и науките што проучуваат релативно комплексни феномени. Според Хајек, кога на општествените науки ќе се применат методологиите на природните науки, тогаш големи се шансите да се направат големи грешки во проучувањето на комплексните феномени. За ова ќе стане збор во следниот дел.  
Текстот е преземен од личниот блог на авторот, и можете да го најдете [тука](https://ilijav.substack.com/p/--b92?fbclid=IwAR0cM_Dell8e4n-sg4pBwnB9hSJSkD-2FMy6486oijtXVA8eomtC4tRbvK0).

![](http://libertaniabackup.local/wp-content/uploads/2020/08/ilija_vasiljevski.png)

**Илија Васиљески,**

Либертаниа
