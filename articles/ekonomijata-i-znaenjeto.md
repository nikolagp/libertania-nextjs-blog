---
title: Економијата и знаењето
date: 2020-09-11T00:00:00.000Z
tags:
  - економија
  - знаење
  - капитализам
  - класичен-либерализам
  - координација
  - хајек
author: Default Author
coverImage: hayek-pat.jpg
category: серијали
---

## **СЕРИЈАЛ: Патешествие низ најважните трудови на проф. д-р Фридрих Август фон Хајек**

### **I дел: Економијата и знаењето**

Во следните неколку есеи ќе се обидам на наједноставен можен начин да ги прикажам кон пошироката публика највлијателните трудови од долгата и богата академска кариера на професорот Хајек. Сите трудови што ќе бидат претставени тука се напишани од 1937 до 1975 година. Трудовите се напишани за различни пригоди како на пример за првиот говор на Хајек како професор на Лондонскиот универзитет за економија, инаугуративен говор на универзитетите во Салцбург и Фрајбург, придонес за томови од неговите пријатели Карл Попер и Жак Руф, и секако неговиот говор по повод добивањето на Нобеловата награда за економија.

Темите што се опфатени во овие трудови се мошне широки почнувајќи од неговиот популарен труд околу проблемот на знаењето во економската сфера, понатаму придонеси во областа на филозофијата на науката за општествените науки, физиологијата на мозокот, методологизмот на економската наука, па околу зачетокот на настанувањето на општествените институции, теории на правото, интелектуална историја итн. Зачудувачки е како Хајек оди од една во друга тема дури и во еден ист труд што укажува дека увидел поврзаност помеѓу економијата и сите погоре набројани полиња.

Хајек станал професор на Лондонскиот универзитет за економија есента 1931 година. Во првите неколку години на универзитетот се впуштал во бројни дебати првенствено со Џон Мајнард Кејнз за нивните респективни теории за парите и за бизнис циклусите, со американскиот економист Френк Најт околу респективните теории на капиталот како и со социјалисти од разни провиненции околу можноста за воспостаување на социјалистичка економија. Во овој период исто така имал дискусии околу значењето на очекувањата во економијата заедно со Оскар Моргенстерн и други за значењето на терминот совршено знаење од аспект на економијата. Во 1936, Хајек станал претседател на Лондонскиот економски клуб и бил поканет да одржи говор на десетти Ноември истата година. Хајек говорот, односно трудот го насловил како “Economics and Knowledge” (Економијата и знаењето – слободен превод И.В.) кој во идните години ќе стане еден од најцитираните трудови во областа на економската наука и со кој воедно ќе се занимаваме во овој текст.

Економијата и знаењето како што впрочем и самиот наслов кажува се однесува на улогата на претпоставките за знаењето во економската анализа. Во стандардната анализа во Хајеково време наречена „статична теорија на рамнотежа“ се претпоставувало дека сите економски субјекти имаат пристап до истото, објективно точно знаење. Низ триесеттите години на минатиот век голем број економисти почнале да се сомневаат во таквата претпоставка, особено затоа што изгледало неадекватно да се одговори на прашањето за претпоставките: Дали пристапот до целосни информации се однесува и на иднината? Како што Оскар Моргенстерн забележал, таквата претпоставка произведува бизарни резултати. На пример, ако се претпостави дека економските субјекти имаат совршено знаење, тоа значи дека субјектот не само што знае што сите други економски субјекти ќе направат, туку и дека сите знаат што економскиот субјект ќе направи сега и во иднина. Оттука произлегува прашањето: Како може еден таков свет да излезе од рамнотежа?

За да го адресира овој проблем, Хајек разликува помеѓу рамнотежата на еден економски субјект и рамнотежата на сите економски субјекти, односно на целото општество, како и помеѓу субјективните перцепции на еден субјект наспроти објективното знаење на некој надворешен набљудувач. Рамнотежата за еден субјект не е воопшто проблем, имено во кој било даден момент еден економски субјект во поглед на неговите субјективни перцепции е секогаш во рамнотежа дури и ако тие перцепции не кореспондираат со објективната реалност (перцепциите на субјектот може да се менуваат од време на време, но во даден момент субјектот е секогаш во рамнотежа во однос на знаењето коешто е достапно во моментот на донесување на одлуката). За општеството, пак, да биде во рамнотежа многу повеќе е потребно, имено плановите на сите економски субјекти мораат да бидат координирани. За тоа да се случи, субјективните перцепции мораат да бидат во согласност со објективната реалност за да се случи каква била трансакција. Ако општествената рамнотежа е нашиот проблем, тогаш прашањето: „зошто информациите во субјективна смисла би кореспондирале со објективните информации е главниот проблем на кој треба да се одговори“

> Хајек ја дефинира општествената рамнотежа во поглед на усогласеност на плановите на субјектите во ситуација кога совршеното знаење во специјална смисла е точно. Тоа автоматски се случува во свет во кој субјектите имаат пристап кон целосни и точни знаења. Но Хајек се фокусира на реалниот свет во кој знаењето е поделено и дисперзирано (различни субјекти имаат пристап кон различно знаење) и каде што знаењето е субјективно (може да биде и погрешно). Тоа е свет во кој приспособување кон нови информации постојано се случува.

Ако се претпостави дека субјектите имаат субјективно знаење, тогаш и во таква ситуација може да се дојде до рамнотежа, така што движењето кон рамнотежата ќе претпостави субјективните информации да станат објективни информации. Низ процес на елиминација на грешките ќе се стигне до финална рамнотежа каде постои меѓусебна компатибилност на очекувањата.

Ако се додаде дисперзијата на знаењето во свет во кој постојано сѐ се менува, тогаш целиот концепт на движење кон статична финална рамнотежа станува само една метафора. Во таков свет, дисперзираното знаење не е привременa состојба што станува елиминирана еднаш засекогаш со движење кон финална рамнотежа, туку перманентна состојба. Ако сите субјекти дејствуваат на различни делови од знаењата и населуваат свет каде информациите постојано се менуваат, тогаш вистинското прашање е како фрагментираните информации што постојат во главите на различните економски субјекти можат да бидат координирани. Во оваа ситуација централното прашање станува, „Како комбинацијата на фрагментирани информации што постојат во главите на различните субјекти може да доведат до таков резултат кои, ако бидат намерно донесени би претпоставувало знаење за субјектот каде ниту еден субјект не може да ги поседува?“  

Хајек во овој труд не одговара на ова прашање. Како општествената координација е возможна во свет каде има дисперзирано знаење е централното прашање што Хајек ќе се обиде да го одговори во следните негови трудови.

Текстот е преземен од личниот блог на авторот, и можете да го најдете [тука](https://ilijav.substack.com/p/--185?fbclid=IwAR3w-kaLrycS5E4YN-_XbWkSBVYRtClCYI7o0wHNcZvQo1IViXDmf85ylnw).

![](http://libertaniabackup.local/wp-content/uploads/2020/08/ilija_vasiljevski.png)

**Илија Васиљески**,
Либертаниа
