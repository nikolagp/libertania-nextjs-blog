---
title: Приватизација и глобализација
date: 2022-05-11T00:00:00.000Z
categories:
  - блог
  - prevodi
coverImage: 2.jpg
---

## _Миграција и Технологија_

### _Свет кој се отвора_

Далечните светски региони кои еднаш биле недостапни, веќе не се. Телевизијата, радиото, интернетот и другите средства за комуникации носат други култури, начини на живеење, раси, луѓе, држави, и системи на владеење поблизу до нас. Патувањето со авиони и побрзото копнено патување ни олеснуваат да посетиме многу места од прва рака.

Сево ова им отежнува на владите да си ги сокријат своите маани. Нема веќе поента владата на една држава да создава ѕид околу својата територија со надеж дека граѓаните ќе останат неуки за сопствените недостатоци. Благодарение на секојдневниот контакт со остатокот од светот преку социјалните мрежи или странските телевизиски канали кои можеме да ги гледаме или преку сателит или преку кабловска, тие граѓани веројатно веќе се свесни за блескавите можности на другите места.

Како резултат на ова, многу држави веќе се откажале од обидите да се изолираат од светот. Истите тие сега се отвораат за туристи и други посетители. Во изминатите неколку децении, големите земји како Русија, Кина, Виетнам, Мјанмар и многу други станаа многу поотворени членки на меѓународната заедница. Денес, една петтина од граѓаните на Авганистан живееле вон државата во одреден временски период од нивниот живот.

## _Размена на идеи_ 

Не се само луѓето тие кои патуваат во овој нов свет - и идеите одат заедно со нив. Туристите доаѓаат со приказни за различни светови во кои луѓето имаат слобода да дејствуваат, размислуваат и зборуваат. Локалните жители одат во странство и се воодушевени кога ќе дознаат дека приказните на туристите се вистинити. Ако луѓето имаат пристап до интернет или кабловска или сателитска телевизија, приказните што ги слушаат соодветствуваат со она што го гледаат на ТВ екраните.

Трговијата го има истото влијание. Штом една држава ќе се отвори за меѓународна трговија, граѓаните стопанисуваат и стануваат пријатели со оние во други култури и почнуваат да ги разбираат другите начини на живеење.

Ова го зајакнува притисокот на владите уште повеќе да се отворат. Луѓето кои всушност ја гледаат и ја искусуваат слободата од прва рака, ја разбираат нејзината огромна моќ да промовира напредок и да шири просперитет. Истите тие сакаат дел од тој напредок и просперитет за себеси. Технологијата, трговијата, миграцијата, туризмот и глобалните пазари се амбасадори за слободно општество.

# _Раст во слободно општество_

## _Не „од горе надолу“ капитализам_

Да се создаде слободно општество каде што претходно немало, не е лесна работа. Новите влади и меѓународните агенции за помош често бараат огромни, спектакуларни промени, како замена на целата административна бирократија, или приватизирање на големите државни индустрии.

Често, овој пристап е катастрофален. Со веќе присутната култура на користење моќ само за личен напредок и недостатокот на разбирање на пазарите и конкуренцијата од страна на локалното население, многу иницијативи за приватизација (како иницијативата во Мексико при крајот на 1980-тите) едноставно ги префрлаат државни монополи во рацете на пријатели, со што се создава кронизам. За јавноста, овој приватен кронизам не е различен од државниот кронизам кој претходно бил присутен, а бидејќи реформирањето на правниот систем може да трае и со децении, таквиот кронизам може дури и да остане неприкосновен над судовите. Луѓето стануваат цинични за приватниот сектор како што биле за проблемот на државна контрола и многумина доаѓаат до заклучокот дека само радикалите и револуционерите нудат свеж пристап кој може да ѝ користи на јавноста, наместо елитите.

## _„Од долу, нагоре“ двигатели на слободата_

Капиталистичкиот пристап „од горе надолу“ не успева бидејќи се труди да го смени изгледот на општествените институции, без да ги промени суштинските ставови, дејствија и поттикнувања кои ги создаваат и поддржуваат тие институции.

Креативноста и напредокот на слободното општество растат од модел на законски и морални правила кои одлучуваат како луѓето заедно и слободно живеат и соработуваат. Ако можеме да воведеме таков модел на правила за дејствување и да ги ослободиме луѓето да си ги водат своите животи во рамките на тие правила, тогаш природната енергија и амбицијата на целата јавност ќе е двигател за систематски промени.

Да претпоставиме дека ќе им олесниме на луѓето да започнат нов бизнис, да го поседуваат и управуваат бизнисот со доверба, да имаат сигурна сопственост на имот, да градат производствен капитал и слободно да тргуваат. Ако го направиме ова, создаваме правила и поттици кои бргу ќе создадат економски раст и ќе стимулираат систематски општествени реформи. Луѓето ќе започнат со мали бизниси, ќе научат како се стопанисува и ќе напредуваат - постигнувајќи не само финансиски придобивки, туку и поголема самодоверба. Се повеќе самоувереното општество ќе има поголема можност да се справи со големи институционални теми како реформи во бирократскиот систем и владините индустрии. 

Така да, не би требало да започнеме од макро-ниво да се трудиме да реформираме цели државни институции. Треба да започнеме од микро-нивото, со пуштање на поттикнувања кои ќе се двигатели за систематска промена низ целата институционална структура. \[1\]

## _Права на имот во пракса_

### _Права на имот во Перу_

Интересен пример е реформата на права на сопственост на имот во Перу, во најголема мера предводени од економистот Хернандо де Сото во раните 1990-ти. Де Сото се жалел дека како резултат од бирократијата и корупцијата во Перу, требало речиси цела година за да се регистрира нова фирма. Исто така било тешко да се поседува имот. Последица било тоа што милиони од малите претприемачи не биле законски сопственици на своите фарми, мали претпријатија или домови. Тоа им го отежнало процесот на земање на кредити за да го прошират своето претпријатие. Не можеле да го продадат својот дом или бизнисот и не можеле да ги користат судовите за решавање на имотни или деловни спорови.

Ефективно, во Перу постоеле две економии. Една која била во законските рамки и ги уживала сите економски придобивки на легитимитет и законска заштита, и друга економија која била составена од милиони претприемачи кои биле заробени во немаштија, бидејќи нивните домови и бизниси законски не постоеле. Владата изгубила приходи бидејќи не можела да процени или да собере данок на малите вон-законски бизниси. Без никаква достапна законска заштита, овие мали претприемачи биле лесно искористувани од криминалци и од комунистичките герилци - припадници на „Сјајна патека“

Решението кое Де Сото и други го предложиле е да се елиминираат многу од бирократските регулации кои биле вклучени во регистрирање на нови бизниси и да се отстранат повеќето од лиценците и дозволите кои требало да се добијат за нивно водење. Исто така имало и земјишни реформи со кои повеќе од милиони семејства во Перу добиле признаени имотни листови за првиот пат во својот живот. Како резултат на тоа, ефикасноста на малите бизниси пораснала штом сопствениците можеле да земаат кредити да си го прошират бизнисот и да купуваат и продаваат имот. Како што луѓето се стекнале со капитал и заштеда, стандардот на живеење се подобрил и родителите почнале да трошат повеќе на образованието за своите деца.

Реформите не поминале без критики. Некои луѓе тврделе дека имотното регистрирање не било фер бидејќи било тешко да се воспостави кој неформално бил сопственик на што. Други тврделе дека имотно регистрирање било корисно само за големите диви станари во споредба со сиромашните, дека од имотното регистрирање од заедничките земјишта зависеле најсиромашните земјоделци, или дека регистрирањето ги потценувало аранжманите за мандат кои иако биле неформални, всушност работеле многу добро. Други пак тврделе дека имотните реформи не биле магично решение и дека најголемите пречки за економски развој се ограничувањата кои културата ги наметнува врз аспирациите на луѓето.

Не е лесно да се воспостави добро функционален пазар каде што претходно не постоел. Лесно е да се направи супа од риби во аквариум, ама не е лесно да се направи аквариум од супа од риби. Како и да е, другите држави пробале да ги применат реформите на Перу и Де Сото бил советник на многу од нив, како во Јужна Америка, така и во Африка.

### _Поддршка на реформи_

Додека функционалните имотни права се од суштинска важност, потребни се и други реформи за поддршка. На пример, треба да има функционален пазар за кредити и микро-кредити кој би можел лесно да биде задушен од тешки регулации и бирократија (Интересен пример за микро-кредити е Гремин банката во Бангладеш која нуди мали заеми на рурални бизниси, вклучувајќи и позајмувања каде што жени-претприемнички без земјиште можат да започнат платежни телефонски услуги).

Треба исто така да има веродостоен и ефикасен правен систем за луѓето да можат да ги решаваат споровите на брз и доверлив начин. Не би требало да чекаме додека законодавците да размислат и усвојат конкретни реформи во државниот правен систем. Обичајното право, изградено од поединечните случаи е многу побрзо и можеби има веќе поставени локални правни системи со тело на воспоставен преседан кое се усогласува со чувството за правда на локалното население. Но, треба да ги утврдиме основните правила за тоа како бизнисите ќе работат. Правила како структури на сопственост, сносење на лична одговорност, акционерски права и стечајни аранжмани. 

Исто така треба да ги намалиме регулациите кои спречуваат влез во пазарите за да може да дојдат нови идеи. Пример: владетелите на Непал, држава која претежно била затворена за надворешниот свет пред 1950-тите години, ја одбиле целосната продажба на нивниот телефонски систем со образложение дека луѓето би биле застрашени од замислата дека приватни фирми ќе  управуваат со тој систем, но се согласиле да издадат нови лиценци што ќе им дадат можности на новодојденците. Овие нови учесници биле до толку успешни, што Непал сега има завиден, најсовремен телефонски систем.

Што повеќе примери имаме за тоа како мали бизниси и мали учесници во пазарот растат, создаваат работни маста, го зголемуваат просперитетот и ја подобруваат поддршката за муштериите, сè повеќе луѓето ќе го разберат огромниот потенцијал на слободата за создавање приход и богатство. Колку повеќе слободата собира поддршка, толку помалку луѓето ќе копнеат по радикални и евентуално присилни алтернативи.

### _Земјоделски реформи_

Пример за моќта на имотни права во пракса се земјоделските реформи во Советска Русија, Кина и Виетнам. Нивните комунистички влади го изградиле земјоделството околу комуналната сопственост на земјиштето и земјоделските претпријатија. Комуните ги контролирале правилата за користење и работење на земјиштето и вовеле егалитаријански систем на распределба, но сето тоа било катастрофално. Комуните биле огромни, непопустливи и бирократски, и бидејќи поединците морале да ги делат плодовите од својот труд со други, немале поттик да работат понапорно или попродуктивно.

Иако без желба да се откажат од принципот на комунална сопственост, Кина се отцепила од овој катастрофален модел во крајот на 1970-тите години и имплементирала систем на одговорност на домаќинства каде што семејствата работат на свое парче земја. Ова ја вратило врската помеѓу трудот и наградата. Земјоделството во Кина доживеало расцут. Земјоделското производство во раните 1980-ти растело брзо со годишни зголемувања од приближно 5% за жито, 8% за памук и 14% за маслодајно семе \[2\].

Но овој ран напредок не траел, бидејќи системот сеуште имал недостатоци. Сакајќи да ги изедначат разликите во квалитетот на почвата, властите дале неколку мали парчиња земја на едно семејство наместо едно големо парче. Со напорот на семејствата распрснат на пет-шест парцели, не било практично да се имплементираат подобри методи. Дури и патеките помеѓу парчињата земја заземале голем дел од обработливата површина и системот за дистрибуција не ги зел во предвид разликите на нивото на продуктивност на различните семејства. 

Така да одлучиле техничкото сопствеништво на земја да остане непроменето, но да воведат нов систем за употреба на земјиште, давајќи долгорочни права на семејствата да работат на одредено земјиште, да добиваат земјоделски култури и приход од тоа, и да ги пренесат тие права на други.

Уште еднаш, овој систем не бил совршен од гледна точка на слободен пазар или приватна сопственост. Системот за државни набавки и одредување на цени ја поткопал способноста на земјоделците да донесуваат свои одлуки и да уживаат во сите плодови на сопствениот труд. Без вистински пазар на земјиште, сè уште имало премала консолидација на мали парцели, но постепено се отворило нешто како пазар за употреба на земјиштето.

На пример, во округот Меитан во северниот дел на Гвижоу, селаните и службените лица го утврдиле мандатот за користење на земјиштето на дваесет години, помагајќи им на семејствата да планираат долгорочно. Земјоделците добиле моќ да остават аманет, да ги разменат своите мандати и да комбинираат парцели. И имало стимуланси за обработка на необработено земјиште. Како резултат, повеќе земјиште било донесено во обработка, квалитетот на земјиштето се подобрил, бидејќи семејствата се грижеле подобро за тоа и била воведена модерна опрема. Во 1995-та година, националната влада ги повикала другите села да го следат примерот на Меитан, и нешто слично на системот за сопственост во земјата започнал да се шири.

### _Права за вода_

Водата е уште еден редок ресурс што сопственичките права можат подобро да го распределат од владите. Во сувиот запад во Соединетите Американски Држави, ризикот од суша бил чест - не само поради недостатокот на вода, туку и поради високо регулираниот систем за распределување на истата. Тие кои први црпеле вода од потокот, имале приоритет над оние кои црпеле подоцна, но за да го одржат тоа право требале континуирано да црпат, дури и ако немале голема побарувачка. 

Во раните 1990-ти, државите како Монтана и Аризона почнале да им дозволуваат на луѓето да си ги тргуваат своите водени права. Иако сè уште има многу регулации кои го инхибираат овој пазар, истиот помогнал да осигура водата да оди кон своите највредни употреби. Штом правата за водени ресурси можат да се купуваат и продаваат, маргиналните корисници кои користеле помалку вода или рециклирана вода, сега ги давале нивните права за црпење на свежа вода на луѓето со поитни потреби. Такви се придобивките од овој систем каде што пазарот за права на води сега се растега низ сите западни држави во Соединетите Американски Држави.

### _Механиката на приватизацијата_

Индустриите во државна сопственост се обично монополи кои не им даваат избор на клиентите, така да можат (и обично) да наплаќаат повеќе пари за помалку квалитетни услуги и роба. Иако ако се близу до владетелите, управувани од некоја си агенција, сепак се контролирани од владеечките елити, или пак од нивните пријатели.

Бонадите во Иран на пример, се наводно добротворни фондови кои контролираат околу една петтина од иранската економија во развој на имот, земјоделство, производство и испорака. Основани од Шахот, биле широко критикувани дека не се вистински добротворни организации, туку алатки за администрациско покровителство и профит. Но, по револуцијата во 1979-та година, новата влада ги сметала за премногу лукративни за да се откаже од истите. Така да тие опстанале, уживале специјални даночни олеснувања и владини субвенции. Конфискуваниот приватен имот им бил даден на нив. Истите тие бонади требале да постојат за доброто на сиромашните, но нивните главни корисници биле владетелите.

Приватизацијата на државните бизниси треба да ги внесе динамичните ефекти на приватната сопственост и конкуренцијата во бирократските монополи и да ја замени корупцијата со комерцијална отвореност. Исто така може да помогне да се врати капиталот на овие индустрии назад на јавноста, но за да се постигне сево ова потребна е визија, издржливост и внимателно формулирање на политиката.

Нема еден единствен механизам. Да се приватизираат државни бизниси е прашање на политика, исто како што е и на економијата. Секоја индустрија е поинаква и ќе бара различен пристап. Индустриите се од различни видови и големини, имаат различни групи на интереси кои блокираат реформи, така да пристапот кој е употребен за комуналните услуги како што е водата или струјата, ресурс од кој зависи популацијата, би требало да биде поинаков од пристапот за некоја производствена фирма каде што компаративно многу помалку луѓе се погодени.

Во случајот на помалите претпријатија, би било практично да се продадат на комерцијален оператор, особено некој од странство кој можеби би имал свежи идеи и капитал, Но, продажбата на државни компании на странци може да биде контроверзна.

За поголемите претпријатија би било корисно да се распространи сопствеништвото на претпријатието на јавноста со продавање на акции. Како и да е, за ова е потребна огромна образовна вежба, бидејќи може да постои само примитивен пазар на берзи и повеќето од луѓето не знаат што се тоа акции. По распадот на советскиот режим, Русија тргнала по патот на „ваучер приватизацијата“  која ефективно ѝ дала на јавноста еднакви акции во државните претпријатија, но многу од луѓето евтино ги продале тие акции, и контролата завршила во рацете на нова елитна класа на бизнис „олигарси“.

### _Запознавање на пазарни принципи_

Од суштинско значење е да се срушат монополите како дел од процесот на приватизација. Владите можеби мислат дека ќе добијат повеќе приходи од продажба на деловни активности, притоа задржувајќи ги нивните монополски привилегии, но таа моќ на монополот сè уште останува лоша за пошироката јавност. Ако државниот монопол се распадне на конкурентни елементи, и владата и народот ќе добиваат на долгорочен план. Новите претпријатија ќе бидат поцврсти, динамични и иновативни од нивниот монополски претходник.

Приватизацијата на телефонската инфраструктура во Гватемала во 1996-та година ја илустрира потребата за конкуренција во процесот. Таму, телекомуникацискиот пазар бил отворен за натпревар пред да се приватизира монополот. Етерот исто така бил приватизиран, ефективно создавајќи имотни права во електромагнетниот спектар кои новите комуникациски фирми можеле лесно да го купуваат и употребуваат. Резултатот од ова била огромна експанзија во конкуренцијата, донесувајќи поголем избор и поголема покриеност. Цените паднале до оние најмалите во Јужна Америка, а бројот на корисници на мобилни телефони се зголемил за неколку стотици пати во временски период од нешто повеќе од една деценија. \[3\]

### _Како да се погоди_

Постои доволно меѓународно искуство и експертиза што може да им помогне на реформаторите да ја направат правилната политика и механиката на приватизацијата.

Клучната работа е тоа што процесот мора да биде целосно отворен и дека јавноста мора да учествува во истата, инаку реформата нема да биде општо прифатена. На пример, некои влади во Африка ги приватизирале комуналните индустрии како водата и банкарството со тоа што поканиле странски инвеститори, но дале можности за сопственост на локалната популација. Ова не е само политички наивно, туку е и против принципот на еднаков третман во едно слободно општество.

Понатака, ако сопственоста остане во мал круг, наместо широко распространета, останува опасноста од приватизираните индустрии да се вратат под контрола на оние пријатели на владата. Тоа ќе ја отруе идејата за понатамошно приватизирање и ќе ги наназади потезите за запознавање на пазарните принципи во другите владини сектори. Јавноста треба да биде осигурана дека било која нова структура ќе ги служи клиентите, а не корумпираните елити, воведувајќи што повеќе конкуренција што порано е добар начин такво нешто да се загарантира.

### _Човекови услуги без влада_

Постои претпоставка дека некои јавни услуги можат да ги обезбедуваат само владите - особено „човековите услуги“ за здравство, образование и социјално осигурување.

Некои луѓе велат дека такви суштински услуги се многу важни за да бидат оставени на пазарот, а всушност се премногу важни за да бидат оставени на владата. Кога давателите на услуги се финансираат од данок, не ни мораат да ги задоволат клиентите за да си ги заслужат приходите како што конкурентните приватни даватели на услуги мораат. Начинот на кој си ги зголемуваат своите буџети е со лобирање на политичари или со закани за нарушување ако нивните барања не се задоволени. Нивниот фокус е на владата, а не на јавноста.

Приватните фирми се соочуваат со многу поголема конкуренција отколку што обично имаат услугите управувани од владата. Честопати, натпреварувањето со владините служби е всушност забрането, така да државните даватели на услуги не мора да иновираат, ниту пак да ја модернизираат својата услуга, бидејќи нивните муштерии немаат каде да одат освен кај нив.

Но колку и да сакаат властите да ги управуваат јавните услуги, луѓето секогаш ќе најдат заобиколен начин околу нивниот монопол. Има многу примери од околу светот каде што невладини и неформалните даватели на услуги ги нудат овие услуги, и ги нудат на подобар или поквалитетен начин.

### _Образование без влада_

Земете го образованието како пример. Многу луѓе мислат дека приватното образование е само за богатите, но двегодишното истражување во Индија, Гана, Нигерија и Кенија од образовниот експерт. Проф. Џејмс Тули, го открил спротивното. Во најсиромашните области на овие земји, повеќето од децата од училишна возраст посетувале невладини училишта. Во најсиромашните делови на Хајдерабад, Акра и Лагос, само третина или помалку училишта биле државни училишта. Две третини или повеќе од деца од училишна возраст оделе во приватни училишта, од кои многу биле неофицијални, или непризнаени од владата. Приватните сопственици ги управувале повеќето од овие невладини училишта. Мал процент од нив добивале добротворна поддршка и ниту едно школо не добило средства од владата. Школарината, која честопати била многу ниска, била нивниот единствен приход. \[4\]

Без разлика на тоа, Тули открил дека достигнувањата биле значително повисоки во приватните училишта. Во Хајдерабад, просечните резултати по математика биле за околу петтина поголеми од тие во државните училишта, и покрај фактот дека платите на наставниците во приватните училишта биле помеѓу половина или четвртина помали од оние во државниот сектор. 

Другите стандарди биле слично повисоки. Тули пронашол дека учителите во владините училиште спијат на своите катедри и отсуството на наставниците било посериозен проблем во владините училишта. Приватните училишта подобро снабдени со табли, игралишта, клупи, вода за пиење, тоалети (само половина од владините училишта имале тоалети, во споредба со 96% или повеќе од приватните училишта) односот помеѓу ученик и учител бил речиси половина од односот во државните училишта.

Властите навидум не се свесни за огромната важност на приватното образование во сиромашните области. Кинеската влада има запис од само 44 приватни училишта во планинската провинција Гансу, иако истражувачите на Тули пронашле 696, од кои 593 нуделе образовни услуги на 61.000 деца во најдалечните села. Поголемиот дел од училиштата биле управувани од родителите и селаните. Просперирале и покрај тоа што просечните месечни примања таму биле отприлика 150 американски долари годишно. Дури и во Кибера, Кенија, најголемиот сиромашен кварт во Суб-сахарска Африка, со популација од 750.000 жители - Тули пронашол 76 приватни училишта кои имале 12.000 ученици.

Просто кажано, дури и во најсиромашните места во светот, приватната иницијатива може, и го носи образованието на повисок стандард отколку владата, и цените се доволно ниски за да бидат достапни на сиромашните семејства. Владата изгледа дека воопшто не е ни потребна во образованието.

Не е ни чудо што богатите држави, кои често имаат широки школски програми управувани од владата, сакаат да внесат дел од овој натпревар и избор на родители во образованието. Во 1991-та, Шведска вовела нов систем каде што владата продолжила да ги плаќа основните потреби за школување, но приватните непрофитни и профитни групи можеле да формираат свои училишта за да ги добијат тие средства на база на тоа колку ученици можат да привлечат. Дури и критичарите како наставничките синдикати кои во почетокот се спротивставувале на оваа реформа, сега го поддржуваат тој систем, и тоа е благодарение на влијанието на ефикасноста, иновацијата и квалитетот на илјадниците ново-отворени училишта, особено во најтешките и најсиромашните области. Сега и другите држави го воведуваат истиот систем.

### _Здравство без влада_

Здравството е уште една важна услуга која во многу држави е доминирана од државни одредби - честопати заштитена против конкуренција со законски привилегии, субвенции од даночни обврзници и регулации. Ова го фокусира вниманието на државните даватели на услуги за да добијат повеќе пари и поголеми привилегии од владата, наместо да обезбедат квалитетни услуги за пациентите.

САД се често критикувани за високата цена во својот таканаречен слободно-пазарен здравствен систем. Точно е дека скап, но всушност е еден од нај регулираните системи во светот, а трошоците по глава на жител се на трето најголемо ниво во светот (позади Норвешка и Луксембург). 

Даночните и регулаторните правила го врзуваат снабдувањето на здравственото осигурување на работни места кое ги остава луѓето неосигурени кога се помеѓу работни места. Во меѓувреме, оние кои се вработени, охрабрени од докторите, бараат тестови и третмани кои навистина не им требаат, бидејќи трошоците ги сносат нивните работодавци, а не тие самите. Регулациите исто така диктираат што мора да се вклучи во договор за медицинско осигурување и како може да се продава (на пример, ограничување на осигуреници да работат само во својата домашна држава, што ги прави да не можат да си обезбедат економија на обем). 

Слично на тоа, медицинската пракса е управувана со барања за лиценци кои се претежно дизајнирани од самите лекари, дозволувајќи професијата да го ограничи снабдувањето на доктори и да им ги задржи платите на високо ниво. Сета оваа регулатива додава трошоци на здравството во САД.

Спротивно на тоа, Сингапур - мала држава која е всушност побогата од САД - троши околу една шестина од трошоците на Америка по глава на жител на здравствени програми спонзорирани од владата. Потребно е само семејствата да сочуваат една петтина од нивните придонеси за трошоци за идни здравствени услуги, пензионирање и домување (иако постои програма финансирана од владата за катастрофални медицински потреби).

Фактот што луѓето си ги чуваат своите пари во своите здравствени сметки ги тера да сакаат да добијат добра вредност за истите, и приватните доктори и клиниките се натпреваруваат за нив.

Во Швајцарија нема државно осигурување. Луѓето купуваат осигурување и медицински услуги од приватни даватели на услуги. Улогата на владата е ограничена на давање субвенции, не на давателите на услуги, туку на пациенти кои не можат да си дозволат основни здравствени услуги. За разлика од Американците, Швајцарците сакаат да добијат вредност за парите за тоа што трошат на здравството. Многу Европјани го сметаат швајцарскиот систем, кој е во мера систем на слободен пазар, како најдобриот здравствен систем во светот.

### _Социјална заштита без влада_

Најдобрата форма на социјална помош за сиромашна личност е да има платено работно место, но владините шеми на социјална помош уништуваат работни места. Во поголемиот дел од Европа, социјалното осигурување е финансирано од специфичен данок на ониe кои што работат, што ги зголемува трошоците за работодавците и ги прави да не сакаат да вработуваат нови работници. Тоа значи што повеќе луѓе земаат социјално, толку повеќе има потреба од зголемување на тој данок, а тоа води кон уште помалку вработувања. Сево ова е надолна спирала.

Шведска била слободна, просперитетна држава со ниска даночна стапка сè до средината на дваесеттиот век. Тогаш, за две децении од 1970-тите почнала да воведува висок данок за да ги финансира своите сеопфатни социјални програми (Во 1976-та година, една шведска писателка се пожалила дека нејзината маргинална даночна стапка достигна 102%!). Овие високи даночни стапки биле главната пречка за работењето и претпријатијата. Сеопфатните социјални програми ја осудиле Шведска на две децении низок раст, сè додека програмата не започна да се менува во 90-тите години на минатиот век. 

Слободните држави се обично побогати, и имаат тенденција да трошат повеќе на добротворна поддршка за помош на сиромашните. Ова е поздраво од морална перспектива отколку властите да земаат пари од луѓето преку данок и истите тие пари да ги трошат на социјални програми кои тие самите ги создале - и не само поради тоа што властите обично даваат придобивки на своите пријатели и да наметнуваат даноци на своите непријатели. Вистинската добротворност е доброволен трансфер од една на друга личност, не присилен.

Друг проблем со владините социјални програми е начинот на кој истите создаваат _култура на зависност_. Бидејќи се големи и се предводени од јавни службеници, истите работат на база на правила, наместо врз основа на лична проценка на потребите и потенцијалот на оние кои ги примаат тие услуги, како што вистинските добротворни организации функционираат. Тоа ги охрабрува луѓето да ги заобиколуваат правилата за да се осигураат дека ќе добијат социјална помош. Понекогаш, сиромашните семејства намерно си ги влошуваат околностите за да добијат повеќе средства, што е спротивно од она што би сакале да го постигнеме. Во најстарата и најголемата држава со социјално осигурување како Велика Британија, властите сега гледаат зависност на трета генерација - семејства кои живеат од социјално, чии родители и старатели живееле исто како нив.

Само-помошта, поткрепена од приватни донации е похумана, мотивирачка и ефективна алтернатива. Велика Британија имала просперитетен систем за социјално осигурување пред 1940-тите години кога социјалното осигурување го однело сето тоа. Тоа биле _пријателските општества_ чии членови давале неделен придонес, и за возврат добивале придобивки како пари кога биле невработени, медицинско осигурување па дури и трошоци за погреби. Обично се фокусирале на одредени занимања, за да можат да им угодат за специјалните потреби на тие работници. Милиони семејства, поточно посиромашните, одбрале да станат членови на овие владини тела. Социјална заштита за сите, без влада, сигурно е достижна.

### _Оживување на филантропскиот сектор_

Многу луѓе кои живеат во земји со напредни системи на социјална помош, тврдат дека приватните добротворни организации и човекољубието не можат да ја заменат дарежливоста на социјалното осигурување и пензиите кои се поткрепени со пари од данок. Многу е лесно владата да биде „дарежлива“ со туѓи пари, а секако, постои поттик за политичарите да ветуваат екстравагантни придобивки, знаејќи дека генерации и генерации од сеуште неродени луѓе ќе треба да ги платат. Само тоа би требало да биде доволна причина да ги држи политичарите надвор од социјалната помош, но исто така, ако државните придобивки се високи, има помал поттик за семејствата да си обезбедат за себе, и луѓето да бараат работа, отколку да живеат од владини пари - уште повеќе ако оние кои што работат, треба да го плаќаат тој висок данок за да го исплатат тој систем на социјална помош. Иако ова е добронамерно, исходот ги цеди луѓето од надеж и амбиции, и ги осудува на живот на завист.

Државите кои би сакале да се движат во насока на слобода би требало да започнат со дробење на нивните огромни системи на социјално осигурување во многу помали и локални системи. Можат да бидат и „индивидуализирани“ во некакви си лични сметки. Тоа може да им помогне на семејствата да си ги сфатат своите одговорности и да разберат дека се поддржани од луѓе кои се даночни обврзници, наместо од некаков си дифузен систем. И раздробувањето на системот на таков начин дозволува системот да биде управуван полесно од даватели на услуги во приватниот сектор. 

Пример за ова е пензискиот систем во Чиле. Во 1981 година, државата го поделила својот пензиски систем, кој не бил фер и пропаѓал, во лични сметки. Работниците биле обврзани да штедат за пензија, но можеле да изберат помеѓу повеќе приватни даватели на услуги да им ги управуваат парите. Системот унапредувал лична одговорност во штедењето, и создал подобри приноси за работниците и од тогаш е копиран во голем број држави на неколку континенти.

Друг пример е системот на Сингапур за здравствени штедливи сметки кој дава голема одговорност на поединците и семејствата, охрабрувајќи ги луѓето да штедат за своето здравство и за своите потреби. Старото пријателско општество на Велика Британија е друг модел кој лесно би можел да се создаде со отцепување на државните придобивки во лични, приватни сметки.

Кога неуспешен владин модел за поддршка е реформиран на таков начин, постои поголем поттик за индивидуалците да бараат работа и да зависат од својот труд и од поддршката од своите семејства, отколку да зависат од државата. По тоа, сеуште ќе има потреба од приватни добротворни цели и филантропија, но ќе биде во многу полесно управувани размери, и како што видовме, слободата и ниската даночна стапка се добар начин да им се даде волја и богатство на луѓето да бидат дарежливи, мотив кој моќните владини органи и високите даноци го гаснат.

## _Глобализација и трговија_

### _Придобивките од глобализацијата_

Исто како и Непал, многу држави се загрижени со тоа како сè повеќе глобализираните пазари ќе им влијаат, но многу од грижата е на погрешно место и позитивните придобивки од глобализацијата и трговијата се значителни.

Благодарение на механизмот на пазарните цени, сега можеме да тргуваме непосредно и посредно со луѓе од целиот свет. Облеката што ја носиме, храната што ја јадеме, опремата во нашите домови, канцеларии и фабрики, сите се производи на изненадувачки голем број далечни земји.

Глобализацијата на пазарите работи двонасочно. Не работи само на тоа да им овозможува на богатите држави да купат работи од целиот свет. Исто така им овозможува на луѓето во некогашните оддалечени земји да си ги подобрат своите перспективи со тоа што ќе се приклучат во меѓународните пазари да тргуваат со нивните производи. На пример, кои житарици би требало еден локален земјоделец да расте? Претходно, единствените извори на информации на цените на житариците биле локалните трговци или државните институции, кои секако имаат свои интереси. Локалните цени можат да варираат, во зависност од факторите како времето и локалните пазари, не секогаш биле добро организирани. Денеска, земјоделецот може да извади мобилен телефон и да провери еден куп веб страници кои нудат пазарни цени, вклучувајќи идни парични понуди за речиси било која житарица во огромен број на пазари низ светот. Земјоделците било каде сега можат да продаваат во организиран, меѓународен пазар по многу предвидливи цени.

### _Отворање на Нов Зеланд_

Нов Зеланд е пример на држава во која е направен пресврт со напуштање на прописите врз трговијата. На почетокот на 80-тите години од минатиот век, Нов Зеланд бил во многу депресивна и тешка економска состојба, што се должело главно на таквата регулатива. Но, почнувајќи во 1984-та година, го напуштаат протекционизмот и ја ослободуваат меѓународната трговија, отворајќи ги пазарите за светска конкуренција. Субвенциите во индустријата и земјоделството биле елиминирани, домашните пазари биле дерегулирани, вклучувајќи го и високо-регулираниот пазар на труд: членството во синдикати било направено да е на доброволна база, додека работните договори останале помеѓу работодавецот и работникот. 

Ужасните предвидувања од лобистите, академиците, религиозните водичи и претседателите на синдикатите, дека оваквата дерегулација ќе создаде „експлоататорска економија“ биле убедени во спротивното. Просечните плати се покачиле, Платежните договори биле решавани многу побрзо. Штрајковите паднале на речиси нула. Невработеноста паднала и паднала најбрзо помеѓу Маорите, имигрантите и другите сиромашни или загрозени групи. Нов Зеланд станала една од нај слободните и нај конкурентните држави во светот. \[5\]

### _Културен идентитет_

Некои луѓе се грижат дека глобализацијата на пазарите може да го одземе уникатниот идентитет и културата. Ширењето на американските брендови предизвикува загриженост дека некогашните препознатливи земји ќе почнат да изгледаат депресивно слични, дека западните добра и ставови ќе ги заменат локалните и дека највисоките култури во светот ќе бидат заматени од некој „најнизок заеднички именител“.

Секако, економските и социјалните култури се менуваат. Производите кои што некогаш биле единствени за одредена земја, сега се наоѓаат на улиците на сите земји. Тоа не значи дека изборот и разновидноста исчезнуваат. Напротив, тоа значи дека луѓето од секоја земја сега имаат далеку поголем избор отколку било кога порано. Граѓаните на Велика Британија, на пример, повеќе не мораат да ја трпат безвкусната и преварената храна по која нивната земја некогаш била позната. Сега можат да најдат ресторани, продавници за оброци за носење и супермаркети кои продаваат индиски, виетнамски, јужноамерикански, ирански, монголски, полски и безброј други видови храна. И други низ целиот свет сега уживаат во истите избори - избори што некогаш биле ограничени на малкуте среќници кои биле доволно богати за да патуваат. Не е дека културите се губат; туку дека се шират така што секој може да ужива во нив.

Културите никогаш не остануваат неподвижни и непроменливи, како што велат оние кои што сакаат да ги бранат од глобализацијата. Културата на една земја се менува цело време и колку е по живописна и жива културата, толку повеќе создава нови културни идеи и повеќе се менува. Уметноста, музиката, литературата, начинот на живеење, вкусот и модата на нај живописните земји денес би им биле непознати на оние кои живееле во истите држави пред само еден век.

Културите придобиваат од изложеност на други култури, дозволувајќи им на луѓето да изберат елементи кои се најсоодветни за нивните животи и време. Преку меѓународната трговија можеме да ги видиме и разбереме културните елементи од странство за кои сметаме дека е корисно да ги прилагодиме во нашите. Но, овој процес на промена се одвива од многу одамна, пред било кој да ја спомне глобализацијата. 

И голем дел од промената за која најмногу жалиме, загубата на нај шарените делови од нашата култура, не се должи на кој било културен империјализам од странство, туку на едноставните ефекти на модернизацијата. Античките церемонии, обичаите и традиционалната облека исчезнуваат, не поради глобализацијата, туку затоа што самиот живот се менува. Фестивалите што некогаш обележуваа одредени сезони беа важни за земјоделските заедници, но сега имаат многу мала резонанца во светот каде што половина од нас живееме во градови. \[6\]

Можеби фактот што се менуваат културите е за најдоброто. Многу од светските култури биле принудени преку окупација, а голем дел од културите на најмалку слободните земји всушност штетат. Треба да се поздрави фактот дека подобрените услови за патување и поширокото преиспитување им ја отежнува работата на земјите да одржуваат култура во која некои групи рутински се злоупотребуваат, потиснуваат или дискриминираат.

**_Прашање: Дали богатите земји грабат премногу од светското богатство?_**

Не. Богатството е нешто што се создава, преку вештина, претпријатија, енергија, напор, организација и инвестиции. Богатите земји секако трошат богатство, но истовремено и го создаваат, и не само за себе! Tие откриваат и развиваат клучни производи и процеси кои го подобруваат животот на сите, особено на некои од најсиромашните луѓе на планетава. Напредокот во медицината, на пример, помага да се искоренат некои од нај осакатувачките болести во светот како што е туберкулозата и маларијата. Генетската технологија помага да се зајакнат и двете приноси и отпорност на штетници на оризот и други главни култури. Новите материјали ги прават зградите поевтини и побезбедни. Нема фиксна количина на богатство, каде што богатите земји земаат нефер дел. Напротив, експертизата од богатите земји создава нови можности за другите.

## _Важноста на мирот_

Адам Смит еднаш напишал: „_Освен мирот, лесните даноци и толерантната администрација на правдата, ретко да е нешто друго потребно за да се донесе држава до највисок степен на раскош од најниско варварство._” \[7\]

Мирот дома и во странство е дефинитивно услов за просперитетна слободна економија. Луѓето нема да инвестираат во претпријатија и да создаваат продуктивен капитал ако веруваат дека нивното богатство е веројатно украдено од завојуваните милиции или армиите што напаѓаат. А земјите чии граѓани се занимаваат со трговија со оние во други земји, имаат многу помали шанси да влегуваат во конфликт со нив. Според зборовите што му се припишуваат на францускиот економист и политичар од деветнаесеттиот век, Фредерик Бастијат: „_Ако добрата не ги преминат границите, армиите ќе ги поминат_.“ \[8\]

Придобивките од мирот се економски и културни. Мирот овозможува напорите и ресурсите да бидат насочени кон продуктивни активности наместо деструктивните. Се овозможуваат услови за создавање капитал и просперитетна слободна економија. Тоа им овозможува на луѓето да ја исцртаат иднината за себеси и за своите семејства. Тоа им дава време, богатство и самодоверба да се занимаваат со културни и образовни активности. И мирот дозволува слободно движење на луѓе, добра и идеи - ширење на разбирање, просперитет и иновации. Друг увид на Адам Смит бил дека не мора да ги осиромашуваме другите земји за да можеме самите да се збогатиме. За нас е подобро ако нашите клиенти се богати отколку сиромашни.\[9\] Исто така, да бидеме силни, не треба да ги правиме другите слаби. Двете страни добиваат од придобивките од мирот.

Од време на време, мора да се бориме за мирот. Имотот и луѓето мора да се бранат. А, за марширање на потребните ресурси може да биде потребно (ограничено) учество на владата. Но, владите кои растат многу често стануваат милитаристички - можеби настојувајќи да го сокријат недостатокот на просперитет и слобода сугерирајќи дека безбедноста на нацијата бара жртва, единство на целта и воена сила. Луѓето во слободните општества не се помалку лојални на своите земји; но нивната заложба е кон отворено и слободно општество и кон нивното семејство, пријатели, клиенти и доброволни здруженија - не кон диктатор, знаме или некој националистички сон. 

Некои луѓе замислуваат дека патот до мирот е да се воспостави некаква наднационална светска влада. Иако е корисно да се имаат меѓународни форуми во кои може да се емитуваат разлики и да се смират потенцијалните конфликти, ние не треба да претпоставуваме дека светската влада би била подобра од веќе-постоечките државни влади. Со оглед на огромниот обем, и уште поголемата оддалеченост од јавноста, нејзината тенденција да се прошири и злоупотреби својата моќ би била сè поголема. Ниту, пак, некој можеше да избега од таа злоупотреба со преселување во друг дел од светот. Не, најдобриот начин да се промовира мирот е да се направат владите помали, а не поголеми и наместо тоа да се потпреме на природната склоност на човечките суштества да соработуваат мирно и да ја подобруваат нивната заедничка состојба.

**_Фусноти_**

\[1\] Благодарение на Питер Јанг и Стивен Ј. Мести од „Адам Смит Интернационал“ за нивните стручни сознанија на оваа тема.

\[2\] За повеќе информации видете Волфганг Каспер, „Експериментот во Сечуан“, Австралиски весник за кинески прашања, 7 февруари 1981 година, стр. 163–72.

\[3\] За повеќе информации видете Вејн А. Лејтон, „Право на приватизација: студија на случај“, блог на Институтот за економски прашања, Лондон, 2013 година.

\[4\] За повеќе информации видете Џејмс Тули, „Прекрасното дрво: Лично патување за тоа како најсиромашните луѓе во светот се едуцираат самите себеси“, Институтот Като, Вашингтон, 2009 година.

\[5\] За преглед на архитектот на овие реформи видете Роџер Даглас, „Кон просперитет“, Дејвид Бејтмен, Окленд, Нов Зеланд, 1987 година.

**Превод:**

Марио К Л.
