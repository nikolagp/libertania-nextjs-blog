---
title: ЛЕВИЈАТАН ИЛИ?  - ТЕОРИИ НА НАСТАНУВАЊЕ НА ДРЖАВА
date: 2020-09-16T00:00:00.000Z
categories:
  - блог
author: Default Author
---

## **1\. Феномен на држава** 

Државата e централен општествен и организационен феномен, присутен како низ историјата, така и во денешницата, околу кој се развивале и развиваат различни теории за нејзиното потекло. Истата го следи развитокот на човештвото, но прашање е дали е присутна во појавата на човекот (дали првите луѓе определен вид на политичка заедница?). Кога се зборува за држава, треба да се напомене дека истата како современа (модерна) е феномен кој се појавува и ја добива денешната форма во периодот на Просветителството. Но и покрај тоа, што се појавува во овој период, се надоврзува на политичките заедници кои и претходат на современата од Просветителството. Станува збор за политичките заедници од антички Египет, Месопотамија, античка Грција, Рим, децентрализирана феудална Европа, и други до појавата на модерна Франција.\[1\] Во таа пред-модерна смисла, со држава би се постоветиле сите политичките заедници кои прокламирале волја и капацитет на делумно централизиран и организиран начин да нормираат и извршуваат општествени односи, базирани на определен легитимитет и неприкосновена моќ на принуда. 

Појавата на државата, како во модерна смисла, така и во архаична и предмодерна смисла како политичка заедница, полис, и сл., претставува еден од главните предмети на политичките науки, а со тоа и на социологијата и политичката философија. Покрај пред-модерната, и модерната држава, на крајот на 20-тиот и почеткот на 21-виот век на политичката сцена во Европа се појавува и _пост-модерната држава \[2\]_, како продолжение на модерната, со еродиран суверенитет во полза на супранационални интеграции. Но генезата на државата е заеднички содржател за сите типови.

Во насока на настанувањето, постојат повеќе теории кои го аспектираат, од каде произлегува и оправдувањето и потребата од државата. Постојат теории кои ја оценуваат појавата и нејзиното постоење како позитивно, негативно или нужно. Постојат теории кои ја сметаат за природен еволутивен феномен, кој го следи настанувањето на човекот, или пак општествен феномен - свесен или несвесен производ на човековите делувања и разум. 

Теоретското испитување на државата вклучува повеќе теории, како од антиката, средниот век, просветителството, така и од 20тиот век.   

## **2\. Теории за настанување на држава**

### **а.) Натуралистичка теорија за појавата на државата**

Аристотел, еден од најголемите (политички) философи го адаптира натуралистичкиот (некаде органицистички) пристап за настанување на државата (полисот). Во неговата, _Политика_, државата ја определува како заедница (политичка, државна заедница, град-држава) кој ги надминува останатите општествени заедници, како фамилијата. Државата е ,,најбитната заедница,” нејзиното потекло е врзано со ,,одржувањето на животот,” а нејзината цел е среќата на човекот. \[3\] Дотолку повеќе, Аристотел изјавува дека државата не е _вештачка_ или _општествена_ (свесна или спонтана) креација на човековите односи, туку, природна заедница \[4\], која ја следи појавата на човековиот род: 

> ,,Значи е јасно, дека градот-држава е меѓу природно-настанатите нешта и дека човекот природно е општествено суштество и дека оној што е без држава заради природата, а не заради судбината е - или ниско поставен, или пак повисок одошто човекот.” \[5\]

Според оваа теорија, државата се појавува како природен или еволуциски феномен, потекнувајќи од природата и потребата на човекот општествено да постои во рамките на заедница, а примарна заедница е полисот или државата.   

<figure>

![](https://secure.i.telegraph.co.uk/multimedia/archive/02524/WK3003aristotle0_2524873c.jpg)

<figcaption>

Aристотел (www.telegraph.co.uk)

</figcaption>

</figure>

### **б.) Теории на општествен договор**

Со појавата на Просветителството се појавуваат нови теории за настанокот на државата кои се проникнуваaт во делата на 3 битни философи, и тоа кај Томас Хобс, Џон Лок и Жан-Жак Русо. Станува збор за _теориите на општествен договор_, според кои поединците на определена територија свесно и со определена цел ги ограничуваат своите слободи (суверенитети) \[6\] во корист на новонастана политичка заедница. 

Според **_Томас Хобс_** (1588 - 1679), _природната состојба_ \[7\] е производ на општествените односи пред појавата на општествениот договор. Оваа состојба е препознатлива по _отсуството_ на организиран политички авторитет, проследена со себично, деструктивно човеково поведение, и со резултат - _војна на сите против сите_.\[8\] Решението за оваа неповолна и несигурна состојба е создавањето на _Левијатан_, кој ја симболизира државата како форма на политичка интеграција \[9\] и воспоставување и оправдување на политички авторитет. За настанувањето на државата, Хобс истакнува:

> ,,Единствен начин да создадат таква заедничка сила која ќе може да ги брани од странска инвазија и меѓусебни повреди и со тоа ќе ги обезбеди такашто ќе се хранат себеси и ќе живеат задоволно благодарение на сопствената трудољубивост е да ја пренесат сета своја моќ и сила на еден човек или на собрание на луѓе кое со мнозинство гласови ќе ги сведе нивните посебни волји во една волја.” \[10\]

Левијатанот претставува вештачко тело \[11\], кое произлегува од природното тело на човекот и претставува услов за истото. Без Левијатанот, човекот поседува апсолутна или природна слобода, но неговата сигурност и неговиот живот е загрозен. Со цел одржување на животот, поединците ги ограничуваат своите слободи и ги делегираат на Левијатанот, кој за сметка на слободата им нуди сигурност на нивниот живот.   

<figure>

![](http://ichef.bbci.co.uk/images/ic/1200x675/p01h88m4.jpg)

<figcaption>

Томас Хобс (www.bbc.co.uk)

</figcaption>

</figure>

**_Џон Лок_** (1632 - 1704) е еден од основачите на либерализмот како политичко-филисофска тенденција и протагонист на теорија на општествен договор како начин за создавање на државата. Според Лок, _состојба на совршена слобода_ \[12\] или природна состојба и претходи на создавањето на државата. Во неа луѓето, по природа се слободни, еднакви и независни, и не треба да бидат предмет на моќ без нивна дозвола. Единствен начин, за ограничување на совршената или природната слобода, втемелување на _граѓанско општество (содружништво)_ \[13\] и обезбедување на _граѓанската слобода_ е **_договорот_** со останатите за обединување во заедница \[14\], во која секој ќе се чувствува комфорно, безбедно, мирно, и ќе ужива во својата сопственост, и физичка сигурност. Тој договор, помеѓу сите членови во заедницата е општествен договор, од кој произлегува политичката заедница или државата, која има цел да ги обезбеди овие поставки за среќен живот.   

<figure>

![](https://www.recentlegalnews.com/wp-content/uploads/2016/08/John-Locke-legal-philosopher.jpg)

<figcaption>

Џон Лок (www.recentlegalnews.com)

</figcaption>

</figure>

Хобс и Лок го предлагаат општествениот договор како легален и легитимен темел на државата, и го следат принципот на _методолошки индивидуализам_, според кој поединецот е главен субјект на општествените, односно политичките збиднување. И покрај овој заеднички содржател, базирано врз различните перцепции за човековата природа - Хобс го смета човекот за инхерентно лош, а Лок за добар, центарот на моќта е различен - кај Хобс, центарот на моќта е Левијатанот, додека кај Лок е поединецот (кој го пренесува на политичката заедница).  

**_Жан Жак Русо_** (1712 - 1778) е хронолошки третиот философ, протагонист на теориите на општествен договор за настанокот на државата. Како и неговите претходници, го одредува општествениот договор како општествен консензус или _општествена (општа) волја_ \[15\], со цел да воспостави и одржи заедничка благосостојба. Општата волја во себе го содржи императивот на слободата - да се биде принуден да се биде слободен во рамките на општата волја. На линија на теориите на општествен договор (договори), направена е дистинкција помеѓу претходната - природна, и моменталната - граѓанска состојба. Исцртувачот на линијата е политичката заедница, државата или актуелизацијата на општата волја. Русо истакнува:

> ,,...со нивното \[на граѓаните\] оттуѓување, тие постигнале корисна замена, наместо неизвесен и несигурен начин на живот - подобар и посигурен, наместо природна зависност - слобода, наместо моќ да им наштети на другите - сопствена сигурност, и наместо сила - право, кое поради заедницата е непобедливо.” \[16\]

Во продолжение, Русо предлага државата да не се перцепира како инструмент, апарат или средство за остварување на некакви цели, туку истата низ призмата на општата волја станува органски израз \[17\] на човековата општествена (социјална) природа \[18\] или Суверен. \[19\]   

<figure>

![](https://storage.canalblog.com/83/34/119589/109276873.jpg)

<figcaption>

Жан - Жак Русо (www.alaintruong.com)

</figcaption>

</figure>

Според теориите на општествен договор или волунтаристичките теории за потекло на државата, истата стапува на општествена сцена во определена фаза на човековиот развој, базирани на аргументот на (хипотетичка) согласност \[20\] и е создадена со определена цел или израз на заедништво и колективитет, за обезбедување на човековата слобода, зачувување на човековиот живот, сопственост и одржување на општествен ред.  

### **в.) Марксистичка (конфликтна) теорија за настанокот на државата**

Марксистичкото толкување на државата, како и нејзиното потекло, доминантно произлегува од делата на Карл Маркс, Фридрих Енгелс, Владимир Илич Ленин, Антонио Грамши и други истакнати социјалистички дејци.

Според овој пристап кон потеклото и природата на државата, истата е сметана за _класен инструмент_ и во смисла на Антонио Грамши, алатка за воспоставување и одржување на хегемонија на богатите и моќните врз сиромашните и слабите.\[21\] Фридрих Енгелс забележува дека државата претставува општествена сила, позиционирана над општеството, оттуѓена од истото, додека Карл Маркс заклучува дека државата е ,,орган кој ја легализира и консолидизира експлоатацијата, \[22\] а правото е нејзиниот инструмент. Во продолжение државата е рефлексија на општествените процеси и извршен инструмент на општествените групи. \[23\] Нејзиното појавување на историско-општествената сцена е поврзано со појавата на институцијата на приватна сопственост, доминантно користена како алатка за нејзина заштита и експлоатација на маргиналните класи во општеството. Аналогно, државата се појавува како општествен или _вештачки_ феномен, наметнат и легитимизиран од моќните и богатите, за сметка на слабите и сиромашните.  

<figure>

![](https://www.wnd.com/wp-content/uploads/2012/11/karl_marx30.jpg)

<figcaption>

Карл Маркс (www.wnd.com)

</figcaption>

</figure>

Државата исто тaкa претставува израз на економските односи во рамките на заедницата, и затоа со револуција, и со воспоставување на комунизам \[24\] преку социјализам, со _поопштествување на средствата на производство_, нејзината потреба ќе биде надмината и ќе ,,одумре и ќе биде исфрлена на буништето на историјата,” а бескласното општество ќе стане и бездржавно општество.   

<figure>

![](https://img.welt.de/img/geschichte/mobile172572819/9982502077-ci102l-w1024/FRIEDRICH-ENGELS-PHOTO.jpg)

<figcaption>

Фридрих Енгелс (www.welt.de)

</figcaption>

</figure>

Покрај овие теории, секако постојат и други теории за настанок на државата, но наведените се истакнати и анализирани, согледувајќи го нивното влијание врз развојот на политичките науки и политичката философија. Посебно, теориите на општествен договор имаат огромно влијание врз тоа како се аспектира државата и нејзиниот настанок. Секако, овие теории се карактеризираат со определени недоследности и недостатоци на емпириски податоци за нивна дополнителна валидизација. Од друга страна, марксистичките теории за настанок и природа на државата не само што влијаеле и влијаат врз општествените науки, туку и врз политичките реалности, во 20-тиот век, но и сега во 21-виот.  

<figure>

![](https://thevision.com/wp-content/uploads/2018/05/GettyImages-648950589-e1560258181672.jpg)

<figcaption>

Антонио Грамши (www.thevision.com)

</figcaption>

</figure>

## **3\. Освојувачка теорија за настанокот на државата**

Освојувачката теорија за настанокот на државата (_conquest theory_) се појавила на почетокот и текот на 20тиот век, во делата на Франц Опенхајмер, Алфред Џеј Нок \[25\] и нивниот современик Муреј Ротбард. Oваа теорија, исто така може да се аспектира низ призмата на меѓународното право и политика конкретно со настанување на држава во меѓународноправна смисла. Во втората половина на 20тиот век, Роберт Нозик, дава соодветен удел во оваа теорија на настанувањето преку мисловниот (логичкиот) експеримент _Приказна за еден роб._   

### **г.) Опенхајмер за настанокот на државата**

**_Франц Опенхајмер_** (1864-1943), во неговата _Држава: Нејзина Историја и Развој, Социолошки Гледaно_ ([_The State: Its History and Development Viewed Sociologically_](http://franz-oppenheimer.de/state0.htm)) ја определува државата:

> ,,Државата, во својата е генеза фундаментално и скоро целосно за време на првите фази од нејзиното постоење е општествена институција, наметната од победничка група на луѓе, врз поразена, со единствена цел регулирање на доминионoт \[контрола, суверенитет\] на победничката група и обезбедување на истиот од револт од внатре и напади од надвор. Телеолошки, овој доминион имал не друга цел, туку економска ‘експлоатација’ на победените од страна на победниците.” \[26\]

Аналогно, потеклото на државата, а со тоа и на сите држави или прототипи на политички заедници, Опенхајмер не ја лоцира во општествен договор или како дел од природата на човекот и неговата потреба _општествено да постои_, туку истата ја лоцира во човековиот нагон да освојува и да покорува. **_Државата е родена од освојувањата на територии и покорување на луѓето населени на територии_**.

Оппенхајмер продолжува:

> ,,Историјата која се учи во денешните училишта е доволна за да се докаже оваа генеричка доктрина. Насекаде низ историјата можеме да најдеме воинствени племиња на диви луѓе кои ги поминуваат границите на некои помалку воинствени, се населуваат и се поставуваат како благородништво, воспоставувајќи ја нивната држава.” \[27\]

Самиот факт дека историјата, скоро секаде во светот е историја на конфликт и војни, а мирот е само исклучок од правилото, посочува на потеклото на државата, како обид на насилен начин или под закана од насилство, да се воспостави и одржи контрола врз населението на одредена територија.

Потеклото на државата како општествена институција, Опенхајмер го поврзува со двата општи начини за задоволување на човековите потреби (аналогно и решавање на општествени проблеми во денешни услови), и тоа _работата_ и _кражбата_, првиот _економски начин_, вториот _политички,_ \[28\] а државата е организација на развиени политички начини. 

На прашањето дали постоела држава од самото постоење на човекот, освојувачката теорија дава одговор дека не постоела, и дури покасно се појавила на општествената историска сцена. Зачеток на држава може да се лоцира во номадските племиња кои не биле стационирани на една територија, а своите потреби ги задоволувале со ограбување на стационирани племиња, кои се занимавале со агрокултура, лов и риболов. Со текот на времето, воинствените номади се задомиле на определена територија \[29\[ и воспоставиле траен (политички) начин на задоволување на потебите. Во продолжение, престанале _целосно_ да ги ограбуваат луѓето кои го користеле економскиот начин, туку им одземале дел од заработеното, секако со цел да обезбедат долгорочно задоволување на своите потреби, без потрага по нови територии и нови производни (економски) заедница. Освојувачите кои го користеле политичкиот начин започнале и да ја _морализираат_ и _легитимизираат_ својата положба, да имаат поблаг однос со нивните поданици, а со текот на времето, дури и да дозволат учество на поданиците во нивниот избор. 

Првите политички заедници биле подложни како на внатрешно системска промена (на владетелите и структурите околу нив), така и на надворешна промена (кога биле освојувани од други владетели). Териториите на кои што живеело продуктивното население (кое користело економски начин за задоволување на своите потреби и решавање на своите проблеми) биле под контрола на нечиј владетел (кој заедно со луѓето од неговите најблиски кругови - благородништвото и свитата го користеле политичкиот начин). Опенхајмер дава пример:

> ,,Во Месопотамија бран следи бран, а држава следи држава: Вавилонци, Аморитани, Асирци, Арапи, Меди, Персијци, Македонци, Партијани, Монголи, Селџуци, Татари, Турци; на Нил: Хиксоси, Нубијци, Персијци, Грци, Римјани, Арапи, Турци; во Грција Дорските држави се типични примери; во Италија: Римјани, Остроготи, Ломбарди, Гранкци, Германи; во Шпанија: Картагнци, Визиготи, Арапи…”\[30\]

Како надополнување, и за Македонија - сфатена како територија и населението кое живеело на истата, можат да се одредат политичко-владетелските структури кои ја остварувале својата власт и владееле: во антиката - антички Македонци, Илири, Тракијци, Римјани; во среднот век - Византијци, Бугари, Срби, Отоманци; во новиот век - Отоманци, Грци, Срби, Бугари, Албанци, Југословени; и во 21ви век, Македонци.

Властите и изразувањето на власта со текот на времето се менува, од номадски воинствени племиња, антички царства, средновековни монархии, модерна уставна држава, диктатури, републики, демократии, уставни монархии, федерации па и супранационални организации, но сепак, сржта на структура и односите - _ултимативноста_, _апсолутноста_, и _неприкосновеноста_, не се сменила. Логиката на функционирање на модерната држава е слична како и онаа на државата во зародиш, \[31\] започнува со _стационирање_ - _задомување_ на номадите, со цел одржување на власт и економска експлоатација на оние кои произведуваат, во денешно време во вид на даноци, забрани, ограничувања, цензура и казнување.  

<figure>

![](http://original.antiwar.com/wp-content/uploads/2015/04/UAF_Abt__854_Nr__1226_OPPENHEIMER__Franz-2.jpg)

<figcaption>

Франц Опенхајмер (www.original.antiwar.com)

</figcaption>

</figure>

### **д.) Робард за настанокот на државата**

**_Муреј Робард_** (1926-1995) во неговата _Анатомија на државата_ ја објаснува природата, односно анатомијата на државата во 7 кратки глави, дефинирајќи ја државата, нејзиниот систем за само-зачувување, нејзините стравови, нејзиниот однос кон останатите држави и во последната глава ја опишува историјата како борба помеѓу она што тој го нарекува општествена и политичка моќ (општество-држава). \[32\]  

Ротбард истакнува дека државата никогаш не била родена со општествен договор, како наведуваат таквите теориите. Ја наведува класичната парадигма за настанокот на државата, следејќи ја теоретската линија на Опенхајмер: 

> ,,Освојувачко племе со својот метод на преживување - крадење и убивање, запира и сфаќа дека грабежот би бил поголем и ситуацијата попријатна, ако на освоеното племе му дозволи да живее и да произведува со освојувачите како владетели, и им обезбеди сигурен годишен данок.” \[33\]

Во продолжение илустрира еден од начините на раѓање на државата:

> ,,Во ридовите на јужна ,,Руританија,” една банда успева да одржи физичка контрола (власт) врз територијата, и конечно главниот на бандата прогласува ,,Суверено кралство и независна власт на Јужна Руританија”; и нормално тој и неговите луѓе продолжуваат да користат насилство за да го одржат своето владеење, новата држава се приклучува во ,,фамилијата на нациите,” а поранешните водичи на бандата се преобразуваат во благородништво на кралството.” \[34\]

Ротбард во градењето на својата теорија за настанокот на државата, бил инспириран од Опенхајмер, но и од Бертранд де Џувенил, кој во својата _За моќта_ (On Power), државата ја одредува како ,,резултат на успесите постигнати на банда над малите и различни општества.” \[35\]   

<figure>

![](https://fee.org/media/27429/murray_rothbard.jpg?anchor=center&mode=crop&height=466&widthratio=2.0171673819742489270386266094&rnd=131672371480000000)

<figcaption>

Мареј Ротбард (www.fee.org)

</figcaption>

</figure>

### ѓ.) Настанување на државата од меѓународна перспектива

Државата во меѓународна смисла претставува кумулативно исполнување на услови, и тоа на територија, население и власт, \[36\] а  според некои теории и меѓународно признавање од исти (слични) политички субјекти, како и капацитет за влегување во меѓународни односи. Клучно во појавата е постоењето на власт која изразува контрола над конкретна територија и населението кое живее, или е поврзано на некој начин со истата. Контролата или власта по дефиниција се изразува со волја и капацитет за спроведување од центарот на политичка моќ, како и волја за признавање од останатите држави - политички центри. 

Клучен момент за настанувањето на државата во меѓународна перспектива е преминот на _военото_ во _политичко_. Секоја револуционерна (воена) организација има за цел воспоставување на контрола на конкретна територија со помош на насилни средства, а со воспоставувањето на власта следи и потребата за одржување на истата. Власта се одржува со воспоставување институции и градење на легитимитет, секако втемелен врз воена надмоќ над конкретната територија. Следејќи ја таа логика, секоја модерна држава, како од локална, така и од меѓународна смисла води генеза од милитаристичка (воинствена) организација, а аналогно на тоа, **_предвесник на политичкото е военото_**. 

### **е.) Приказна за еден роб**

**_Роберт Нозик_** (1938 - 2002), во својата маестрална [_Анархија, Држава и Утопија_](https://drive.google.com/open?id=1Qh1MJfk-2wuWfWgWVqkEIOY-2teqUzUh) (_Anarchy, State & Utopia_) со помош на мисловен експеримент наречен [_Приказната за еден роб_](https://karadzovbosko.wordpress.com/2017/01/29/%D1%80%D0%BE%D0%B1%D0%B5%D1%80%D1%82-%D0%BD%D0%BE%D0%B7%D0%B8%D0%BA/#_ftn12), ја доловува природата, а преку тоа и потеклото на државата. 

Пред да се продолжи со експериментот, мора се напомене дека роб е оној човек, кој претставува _сопственост_, на накој друг - господар, односно кој не се поседува сам (повреден е принципот на само-поседување). Господарот има права врз робот кои потекнуваат од сопственоста над него, т.е. може да располага со него и неговиот живот, да го експлоатира, да го ограничува, да го малтретира, па и да го убие; а робот од друга страна има обврска недвосмислено да го слуша и да му се покорува.

Приказната е во 9 фази. \[37\] Првата фаза е онаа во која господарот е премногу суров кон својот роб, го камшикува, казнува и сурово се однесува кон него. Во втората фаза господарот е за нијанса помалку суров од првата, физички казнувајќи го робот само доколку не ги почитува правилата. Во следните фази, дотолку повеќе омекнува господарот, намалувајќи го физичкото насилство, што му дозволува на робот да задржи дел од плодовите на својот труд, па дури и да има слободни денови. Последната, односно деветтата фаза е онаа во која робот, заедно со другите робови имаат право на глас во целокупниот процес на избор на господарот (господарите). Нозик го поставува прашањето, дали во некоја од фазите, оваа приказна престанува да биде приказна за еден роб, и доколку е така, во која фаза се случува тоа. 

Со помош на мисловниот експеримент, аналитички може да се одреди потеклото на државата преку одредување на нејзината природа, како ропска структура, или како ја нарекува Фредерик Бастиат _организација на легален грабеж_. \[38\] 

Со држава се поистоветувале Римската, Византијската империја, Бизмарковата Германија, Советскиот сојуз, Нацистичка Германија, современа САД, Кина и таканатаму, а она што е најмал заеднички содржател за сите нив, е нивниот настанок, и природата на нивната апсолутна непрекосновеност на конкретните територии над кои ја изразуваат својата власт. 

Беневолентноста на владетелот или пак парцијалното учеството на робовите во изборот на владетелот не ја менува природата на односот господар-роб, и аналогно _приказна за еден роб_, дури и во деветтата фаза останува со истиот наслов.  

<figure>

![](https://www.libertarianism.org/sites/libertarianism.org/files/social-image/rnozick_0.jpg)

<figcaption>

Роберт Нозик (www.libertarianism.org)

</figcaption>

</figure>

![](http://libertaniabackup.local/wp-content/uploads/2020/03/Nikola-Lj-pic-150x150.jpg)

Автор  
**Никола Љ. Илиевски**  
Либертаниа

* * *

### Референци:

\[1\] Хенри Кисинџер - [Светски Поредок](https://plus.mk.cobiss.net/opac7/bib/ubbit/102012938) (2016, Скопје: Полица)

\[2\] Robert Cooper - [The Postmodern State and the World Order](https://drive.google.com/file/d/1KHmYVW-Ar_yKryl-UYRB6Mk8IX0_VMTw/view?usp=sharing) (1996, Demos)

\[3\] Евгеније В. Спекторски - [Држава и њен Живот](https://plus.mk.cobiss.net/opac7/bib/ubbit/12104001) (1933, Београд:СК3)

\[4\] Аристотел - [Политика](https://plus.mk.cobiss.net/opac7/bib/ubbit/63608330) (2006, Скопје:Слово), 5-9

\[5\] Ibid, 8

\[6\] Nikola Lj. Ilievski - [The Individual Sovereignty: Conceptualization and Manifestation](http://e-jlia.com/papers/v2_2.pdf) (2015, Journal of Liberty and International Affairs, Vol.1, Num.2)

\[7\] Томас Хобс - [Левијатан или Граѓата, Обликот и Моќта на Црковната и Граѓанската Држава](https://plus.mk.cobiss.net/opac7/bib/85022730) (2010, Скопје: Азбуки) Глава XIII

\[8\] Ibid, Глава XXIII

\[9\] Nikola Lj. Ilievski - [The Concept of Political Integration: The Perspectives of Neofunctionalist Theory](http://www.e-jlia.com/papers/34928593_vol1_num1_pap4.pdf) (2015, Journal of Liberty and International Affairs, Vol.1, Num.1)

\[10\] [Томас Хобс - Левијатан или Граѓата, Обликот и Моќта на Црковната и Граѓанската Држава](https://plus.mk.cobiss.net/opac7/bib/85022730) (2010, Скопје: Азбуки) Глава XIII

\[11\] Арно Баруцо - [Вовед во нововековната политичка филозофија](https://plus.mk.cobiss.net/opac7/bib/65777162) (2006, Скопје Аз-Буки), 228

\[12\] Џон Лок - [Писмо за Толеранцијата; Две расправи за Владата](https://plus.mk.cobiss.net/opac7/bib/67597578) (2006, Аз-буки: Скопје), 175

\[13\] Ило Трајковски - [Граѓанско Содружништво: Метасоциолошка Реконструкција на Македонското Приемање на Современиот Поим за Societas Civilis](https://plus.mk.cobiss.net/opac7/bib/24779018) (1997, Скопје: Гоцмар)

\[14\] Џон Лок - [Писмо за Толеранцијата; Две расправи за Владата](https://plus.mk.cobiss.net/opac7/bib/67597578) (2006, Аз-буки: Скопје)

\[15\] Жан-Жак Русо - [Општествен Договор](https://plus.mk.cobiss.net/opac7/bib/93523722) (2013, Ѓурѓа: Скопје), 47-53

\[16\] Ibid, 43

\[17\] Џонах Голдберг во неговата _Либерален фашизам_ го означува Русо, заедно со Робеспјер како таткото на либералниот фашизам, поради тенденцијата во неговите написи да ја претстави државата како замена за Бог, или како форма на политичка (секуларна религија).

Види повеќе: Jonah Goldberg - [Liberal Fascism: the Totalitarian Temptation from Mussolini to Hillary Clinton](https://drive.google.com/file/d/1LLBnD3nI_9XxARu3VCybTkelzXZJ8dNH/view?usp=sharing) (2007, Doubleday), 201

\[18\] Ферид Мухиќ - [Логос или Хиерархија: Историја и Теорија на Политичко-Филозофските Доктрини](https://plus.mk.cobiss.net/opac7/bib/43989258) (2001, Скопје: Круг), 193

\[19\] Сувереноста претставува владеење над слободата за слободата. Вистинскиот темелен закон и заповед на тоа општество гласи: Ти треба да станеш слободен. Поради тоа ова општество претставува едно морално и воедно колективно тело, имајќи предвид дека имено, повикува на колективност. Ти треба да се прибереш, собереш пред општата волја... Сувереноста, моралноста и колективноста се чинови на тоа ново заедничко човеково тело. Види повеќе Арно Баруцо - [Вовед во нововековната политичка филозофија](https://plus.mk.cobiss.net/opac7/bib/65777162) (2006, Скопје Аз-Буки), 248

\[20\] Согласноста е одредена како хипотетичка затоа што не постои аргумент за поединечна согласност на вклучените во заедницата, ниту пак историски факт за нивно сеопфатно вклучување во создавањето на договорот, дотолку повеќе во периодот во кој живееле философите протагонисти на теориите. Согласноста, имплицитно и теоретски може некако да се подразбере во услови на современа демократија, но тешко во периодите на настанокот на државата. 

\- Lysander Spooner - [No Treason: The Constitution of No Authority](https://drive.google.com/file/d/1bsGLJOltc4ryNSZXvYYu1gYWIyyDsMB7/view) (1870, Boston: Published by the author);

\- Nikola Lj. Ilievski & Goran Ilik - [The End of Politics: Deconstruction, Decline & Alternative of the State](http://e-jlia.com/papers/12_2.pdf) (2018, Journal of Liberty and International Affairs, Vol.4, Num.1)

\[21\] Antonio Gramši - [O državi](https://plus.mk.cobiss.net/opac7/bib/513497082) (1979, Beograd: Radnička štampa)

\[22\] Владимир Илич Ленин - [Држава и Револуција](https://plus.mk.cobiss.net/opac7/bib/ubbit/11511873) (1974, Скопје: Култура), 3

\[23\] [Евгеније В. Спекторски - Држава и њен Живот](https://plus.mk.cobiss.net/opac7/bib/ubbit/12104001) (1933, Београд:СК3), 22

\[24\] Во марксистичката теорија, комунизмот е претставен како последна фаза во развојот на општеството, или како крај на историјата во смисла на Хегел и Маркс. Комунистичкото општество е бескласно и бездржавно општество, а државата не е укината, туку истата би требало спонтано да одумре, нормално со одумирањето на институцијата заради кои е настаната истата, а тоа е приватната сопственост. Но, за разлика од анархистите, марксистите не се фокусираат на државата (политиката), туку на капиталот (економијата), а на комунизмот му претходи фазата на социјализам. Во ова фаза, која би требало да е последица на успешно спроведена револуција, се воведува таканаречена _диктатура на пролетаријатот_, која се карактеризира со апсолутна и тиранска држава, која го спроведување _поопштествувањето на средствата на производство_. Види повеќе: Владимир Илич Ленин - [Држава и Револуција](https://plus.mk.cobiss.net/opac7/bib/ubbit/11511873) (1974, Скопје: Култура), 3

\[25\] Алфред Џеј Нок во својата _Нашиот непријател, Државата_, ја истакнува анти-општествената (анти-социјалната) природа на државата.

Види повеќе: Alfred J. Nock - [Our Enemy, the State](http://barefootsworld.org/nockoets1.html) (1935, barefootsworld.org)

\[26\] Franz Oppenheimer - [The State: Its History and Development Viewed Sociologically](http://franz-oppenheimer.de/state0.htm) (1926, New York: Vanguard Press), 15

\[27\] Ibid, 16

\[28\] Ibid, 25

\[29\] Ibid

\[30\] Ibid, 16

\[31\] Со самото стационирање на освојувачките племиња, кражбата и заканата со употреба на сила се воспоставиле како политички и добиле територијален предзнак.

\[32\] Murray N. Rothbard - [Anatomy of the State](https://cdn.mises.org/Anatomy%20of%20the%20State_3.pdf) (2009, Ludwig von Mises Institute)

\[33\] Ibid

\[34\] Ibid

\[35\] Bertrand de Jouvenel - [On Power: The Natural History of its Growth](https://www.libertyfund.org/books/on-power) (1949, New York: Viking Press)

\[36\] Условите за постоење на држава се дефинирани на Конценвијата во Монтевидео 1933 година. Повеќе информации на [States in International Law](https://www.britannica.com/topic/international-law/States-in-international-law) (Britannica Encyclopedia)

\[37\] За целата приказна во 9 фази види: 

\- Бошко Караџов - [Минархистичката слобода и (ре) дистрибутивната правда: кон етичките премиси на Нозиковиот анархизам](https://karadzovbosko.wordpress.com/2017/01/29/%D1%80%D0%BE%D0%B1%D0%B5%D1%80%D1%82-%D0%BD%D0%BE%D0%B7%D0%B8%D0%BA/#_ftn12) (2017, karadzovbosko.wordpress.com); и 

\- Robert Nozick - [Anarchy, State & Utopia](https://drive.google.com/file/d/1Qh1MJfk-2wuWfWgWVqkEIOY-2teqUzUh/view) (1974, Basic Books, Inc)\[38\] Frederic Bastiat - [The Law](https://cdn.mises.org/thelaw.pdf) (2007, Ludwig von Mises Institute)
