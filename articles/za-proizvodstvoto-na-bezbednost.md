---
title: За производството на безбедност - Гистав де Молинари
date: 2022-01-18T00:00:00.000Z
author: Default Author
category: преводи
---

Текстот е превод на есејот на

Гистав де Молинари -  _De la production de la sécurité_,

објавен во 1849 година во економското списание  _Journal des Economistes_:

Gustave de Molinari - [The Production of Security](https://mises.org/library/production-security-0)

Gistav de Molinari - [O proizvodnji bezbednosti (1849)](http://katalaksija.com/2010/02/07/o-proizvodnji-bezbednosti-1849/?fbclid=IwAR0EGEV_5ublcoTY4u6rm3HPjVeDecBdHV022ThK0isUXLWmplcW6RFw7cs)

### _Предговор на Мареј Ротбард од 1977 година_

_Лес е фер_ (_Laissez-faire_) економската мисла никогаш не била така доминантна како помеѓу француските економисти во 19-тиот век, започнувајќи со Жан Батист Сеј, на почетокот на векот, преку неговите напредни следбеници, Шарло Конт и Шарло Денер, се до раните години на 20-тиот век. Скоро целиот век, заговорниците на немешање на државата во економијата беа на чело на професионалното здружение на економисти _Societe d’Economie Politique_ и списанието _Journal des Economistes_, како и други списаниа и универзитети. Сепак, само мал број на текстови од овие економисти е преведен на англиски јазик и скоро се непознати на англиските или американските научници - единствен исклучок е Фредерик Бастиат, кој не е најдоследен член на групата. Цела плеада економисти, a ни до ден денес не е доволно проучена и почитувана. 

„Најекстремниот“ и најдоследниот, а воедно и најдолговечниот и најплодниот француски _лес е фер_ економист, Гистав де Молинари (1819-1912), роден е во Белгија и го уредувал _Journal des Economistes_ неколку децении. Дебитантскиот текст на младиот Молинари, „За производство на безбедност“ е првиот кој е преведен на англиски јазик. Тоа е за прв пат во историјата на човештвото да е презентирана идеата која денес се нарекува „анархо-капитализам“ или „пазарен анархизам“. Молинари не ги користел овие термини и веројатно би ги отфрлил. За разлика од сите претходно индивидуалистички и скоро анархистички мислители, како што биле Ла Боатха, Хоџскин и младиот Фихте, тежиштето на аргументите на Молинари не се морално спротивставување на државата. Како жесток индивидуалист, Молинари ги втемелувал своите аргументи на слободна економија и логично дошол до прашањето: Ако слободниот пазар може да ги понуди сите добра и услуги, тогаш зошто не и услугата на безбедност?

Во текот на 1849 година, Молинари ја прошири својата радикална нова теорија во книгата _Вечери во улицата Сен Лазар_ (_Les Soirées de la Rue Saint-Lazare_), во низа од измислени диалози помеѓу три лоца: Конзервативец (пропонент на високи царини и привилегирани државни монополи), Социјалист и Економист (себе си). Во завршниот дијалог понатаму ја разработува својата теорија за слободен пазар во услугата на заштита. Четири децении покасно, во книгата _Природни закони на политичката економија_ (_Les Lois Naturelles de l’Economie Politique_), Молинари и понатаму цврсто верува во приватни конкурентни полициски претпријатија, претпријатија за јавни работи и претпријатија за одбрана. За жал, во еден дел преведен на англиски јазик, _Општество на иднината_ (_La Societé Future_), Молинари, делимично го „ревидира“ својот став и заговара приватно монополско претпријатие за одбрана и заштита, наместо слободна конкуренција во овие услуги. 

Поучно е да посветеме внимание на олујата од негодувања кои текстот и книгата на Молинари ги предизвикаа кај заговорниците на _лес е фер_ помеѓу француските економисти. Состанокот на _Општеството за политичка економија_ во 1849 година, бил посветен на смелата книга на Молинари (_Вечери во улицата Сен Лазар_). Шарл Коклен (_Charles Coquelin_) тврдел дека на правдата и е потребен „врховен авторитет“ и дека конкуренцијата во ниедна област не може да постои без врховниот авторитет на државата. На сличен начин, а приори и без докази, Фредерик Бастиат објавил дека правдата и безбедноста може да бидат гарантирани само од сила и таа сила мора да има својство на „врховна власт“ - држава. Ниту еден од споменатите коментатори не се ни потрудил да ги критикува аргументите на Молинари.

Тоа го направи само Шарл Денер, приговарајќи дека аргументите на Молинари се „илузија на логиката“ и тврдејќи дека „конкуренцијата помеѓу приватните безбедносни агенции не е остварлива, бидејќи доведува до насилни судири“. Денер, наместо тоа препорачува потпирање на „конкуренцијата“ на политичките партии во рамки на претставничката власт - што тешко може да се смета како задоволувачко решение на либертаријанскиот проблем на општествен судир. Исто така, изнесе и мислење дека најдобро е да се остави силата во рацете на државата, „таму каде цивилизацијата ја ставила“. Ова го кажува еден од родоначалниците на освојувачката теорија на државата.

За жал, ова клучно прашање, скоро и да не е обработено на состанокот, бидејќи дискусијата на Денер и другите економисти главно се насочила кон критикување на Молинари поради силните напади на различните форми на национализација.

Се надеваме, дека ова публикување на текстот на Молинари може да предизвика внимание кај научниците и преведувачите.

## _Производство на безбедност_

Постојат две доминантни гледишта за човековото општество. Според едното, не постојат природни закони кои го одредуваат развојот на општеството. Човековото општество, од самото негово настанување, го организира некој кој создава закони. Подоцна, друг законодавец, може да го измени или преобликува, во согласност со напредокот на науката во истото. Во овој систем, власта игра водечка улога во општеството, затоа што менувањето и уредувањето на истото се нејзини секојдневни задачи.

Според второто гледиште, општеството настанува потполно природно. Како и земјата на која стои, општеството се развива во согласност со општите и природни закони. Според ова сфаќање, строго сфатено, не постои наука за општеството. Постои економска наука, која ги проучува делувањата на поединците и покажува како истите функционираат во општеството.

Во овој труд ќе ги испитаме природните функции и организацијата на власта во рамки на вториот споменат систем на организација на човековото општество.

_Природно уредување на човековото општество_

За да се дефинираат функциите на власта во општеството, и со тоа да се одреди посакуваниот обем или граници на дозволено влијание на истата, потребно е, пред се, да се истражат суштината и целта на самото општество. Кои природни нагони водат кон тоа луѓето да се здружуваат? Луѓето се покоруваат на нагонот или инстинктот на _општественост_. Човековиот вид, во суштина е _општествен_ (_социјален_). Како и другите развиени животински видови, и луѓето имаат инстинктивна наклоност да живеат во општество.

Како настанал овој инстинкт?

Човекот чувствува мноштво од потреби. Среќен е кога неговите потреби се задоволени, а незадоволеноста доведува до патење. Ако е осамен, човекот може само непотполно и недоволно да ги задоволи своите потреби. Инстинктот на _општественост_ го спојува со слични луѓе и го поттикнува да комуницира со нив. Со тоа, врз основа на сопствениот интерес на поединецот, се воспоставува поделба на труд, која неизбежно резултира во размена. На кратко, гледаме како човековото општество, настанува како организација која му помага на човекот да ги задоволи своите потреби, повеќе отколку да живее сам.

Според тоа, целта на човековото општество е потполно задоволување на човековите потреби. Поделбата на трудот и размената на добра се начините на кои се постигнува тоа најдобро.

Меѓу потребите на човекот, постои една потреба која игра огромна улога во историјата на човештвото, а тоа е потребата за безбедност.

Каква е таа потреба?

Без разлика дали живее осамен или во општество, човекот чувствува силна потреба да го зачува својот живот и плодовите на својот труд. Koга сите луѓе би имале силно чувство за правда, и аналогно, ако секој човек се труди да го ограничи своето делување на труд и размена на плодовите на својот труд, притоа несакајќи да одземе (на сила или со измама) плодови од труд на други луѓе; кога сите луѓе, со еден збор, истинктивно би избегнувале било какво штетно делување со други луѓе, извесно е дека безбедноста на Земјата би постоела природно, и со самото тоа не би било потребно создавање на вештачка институција за производство и зачувување на безбедност.

За жал, работите не стојат така. Силното чувство за правда, изгледа е дар само на мал број луѓе, со исклучителен карактер. Помеѓу луѓето со послаб карактер, ова чувство постои само на рудиментирано ниво. Оттука, безброј криминални напади на животот и имотот на поединецот, уште од почетокот на светот, од времето на Каин и Авел.

Ова исто така е и причина поради кои се создава институција чија цел е да гарантира безбедност на секој човек - мирно поседување на сопствената личност и имот.

Оваа институција ја нарекуваме власт.

Секаде, па дури и помеѓу најмалку цивилизираните племиња, наоѓаме организирана власт. Многу е универзална и итна човековата потреба за безбедност, која ја осигура власта. Луѓето ќе се согласат на огромни жртви, пред да се одречат од власта, односно безбедноста.

Меѓутоа, луѓето не сфаќаат дека поради тоа често погрешно ги проценуваат своите опции.

Да претпоставиме дека човек се нашол во ситуација во која тој и неговите сретства за опстанок, непрестајно се загрозени. Зарем неговата најитна преокупација не би била да најде начин да се заштити од опасностите кои го окружуваат? Овие напори, нужно би трошеле голем дел од неговото време, како поголемиот дел од неговата енергија и интелектуална способност. Последица е тоа што тој не би можел да посвети мал дел од своето внимание на задоволување на другите потреби. Од овој човек, би можело да биде побарано, да посвети значаен дел од своето време и труд, односно имот, на некој кој би му гарантирал мирен посед на неговата личност и добра. Зарем не би било во негов најдобар интерес да ја склучи оваа спогодба?

Притоа, очигледно е дека е во негов интерес да си набави или купи безбедност по најниска можна цена.

_Конкуренција во областа на безбедносни услуги_

Ако постои барем една непобитна вистина во политичката економија, тоа е следната:

За сите добра кои служат за задоволување на материјалните и нематеријалните потреби на потрошувачите, секогаш е во нивен најдобар интерес, производството и трговијата на тие добра да бидат слободни, затоа што неизбежен резултат на слободата на производство и трговија е секогаш минималната цена на добрата.

Како и ова:

Интересите на потрошувачите на било кое добро, секогаш да имаат првенство над интересите на произведувачите.

Следејќи ги овие принципи, го изведуваме овој ригорозен заклучок:

**Производството на безбедност, би требало, во интерес на потрошувачите на ова нематеријално добро, исто така да подлежи на законите на слободна конкуренција**.

Од каде следи:

Ниедна власт не треба да има право да спречи друга власт да влезе во конкуренција со неа, или да бара од потрошувачите на безбедност ова добро да го набавуваат исклучиво преку неа.

Оваа последица на доследна примена на принципот на слободна конкуренција, се избегнува се до ден денес.

Шарл Денер, економист, со голем придонес за ширењето на примената на принципот на слобода, вели дека „функцијата на власта никогаш нема да биде во доменот на приватно делување“. Очигледно е дека тука се работи за исклучок од принципот на слободна конкуренција.

Овој исклучок е значаен, поради тоа што е единствен.

Несомнено е дека можат да се најдат економисти кои ќе најдат голем број на исклучоци од овој принцип, но нагласувам дека овие луѓе не се економисти. Вистински економист, главно се согласува дека активностите на власт треба да бидат ограничени исклучиво на гарантирање на безбедност на своите граѓани и потполна и апсолутна слобода на производство и трговија.

Но се поставува прашање, зошто услугите на безбедност треба да бидат исклучок? Која е таа посебна причина поради која производството на безбедност не може да биде предмет на слободна конкуренција, како и производството на останатите добра и услуги? Зошто би треба да подлежи на поинаков принцип и друго системско уредување?

Во врска со ова, економската наука молчи, а господинот Денер, кој јасно го примети овој исклучок, не ги испитува причините кои доведуваат до него.

Дали безбедноста е исклучок?

Затоа се прашуваме, има ли оправдување за овој исклучок во очите на економистите?

Верувањето дека утврдените природни закони толерираат исклучоци го вреѓа разумот. Законот на природата мора да важи секаде и секогаш, или да не важи воопшто. Не е веројатно, дека, на пример, универзалниот закон на гравитација, кои владее со целиот физички свет, некогаш ќе биде суспендиран во било кој степен, или во било која точка на универзумот. Економските законитости ги сметаме за споредливи со природните закони и веруваме во принципот на поделба на трудот колку и во универзалниот закон на гравитација. Веруваме дека, иако овие принципи можат да бидат прекршени, истите не дозволуваат исклучоци.

Но, во случајот на производство на безбедност, конкуренцијата треба да биде слободна. Доколку тоа не е така, сите луѓе ќе трпат загуба.

Или ова е логично и точно, или погрешни се принципите на кои се заснова економската наука.

Алтернативи?

На оние кои веруваат во принципите на економската наука, _а приори_ им е покажано дека наведениот исклучок е неоправдан, и производството на безбедност, како и било што друго, треба да го почитува законот на слободна конкуренција.

Ако се уверивме во истото, што ни преостанува да направиме? Треба да испитаме како воопшто дошло до тоа производството на безбедност да не подлежи на законот на слободна конкуренција, туку да е засновано на различни принципи.

Кои принципи се тие?

Тоа се принципите на **_монопол_** и **_комунизам_**.

Во целиот свет, не постои ниту една институција на индустријата на безбедност која не се заснова на монопол или комунизам.

Во врска со тоа, би додале и една напомена.

Политичката економија го отфрлила и монополот и комунизмот во сите гранки на човековото делување. Не е ли тогаш чудно и неразумно што го прифатила во индустријата на безбедност?

_Монопол и комунизам_

Сега испитуваме како дошло до тоа секоја власт да биде организирана или како монопол, или како комуна.

Прво ќе истражиме што значат поимите монопол и комунизам.

Очигледна е вистината, колку повеќе човековите потреби се итни и неопходни, толку тој ќе биде спремен да поднеси големи жртви за да ги задоволи. Постојат добра кои можат да се најдат во изобилство во природата, и чие произвоство не бара големи трошоци за работна сила, но затоа што задоволуваат некои итни и неопходни човекови потреби, може во размена да достигнат цена многу повисока од својата природна вредност. Да ја земеме на пример солта. Да претпоставиме дека еден човек или група на луѓе некако стекнале ексклузивно право на производство и продажба на сол. Очигледно е дека цената на солта може да биде крената далеку над нејзината вредност, далеку над цена во услови на слободна конкуренција.

Тогаш велиме дека тој човек или ова група на луѓе имаат монопол над солта, и цената на солта е монополска цена.

Но, очигледно е дека потрошувачите нема доброволно да пристапат кон плаќање на висока монополска цена на солта. Ќе биде неопходно некој да ги принуди да ја платат, а за да ги принуди, тој некој ќе мора да примени сила, за да ги спречи потрошувачите да набават сол од било кој друг извор.

Секој монопол нужно почива на насилство.

Но што се случува кога монополистите не се веќе толку силни како потрошувачите кои ги искористуваат.

Во секој случај, монополот на крајот исчезнува, било насилно или како резултат на спогодба. Што ќе го замени?

Кога побунетите и воинствени потрошувачи ќе ја конфискуваат продажбата на сол од монополистите, по својата прилика, нема да го изложат на слободна конкуренција, туку ќе ја користат оваа индустрија за своја сметка, заеднички. Тие ќе одредат директор да управува со работата на соланата и ќе му дадат неопходни средства да ги покрие трошоците на производство на сол. Потоа, затоа што искуствата од минатото ги направиле сомнителни и недоверливи, и затоа што се плашат дека директорот ќе го искористи производството на сол за сопствена корист и (отворено или затворено) ќе го обнови стариот монопол, тие ќе изберат свои претставници и ќе им го доверат собирањето на сретства неоппходни за производство на сол, надгледувањето на собраните сретства и рамномерното распоредување на произведената сол на оние кои на тоа имаат право.

Овој облик на организација на производство на сол е познат под името _комунизам_.

Кога овој начин на организирање се применува на едни добра, за комунизмот се вели дека е делимичен.

Кога се применува на сите производи, комунизмот е потполн.

Но, било да е комунизмот делимичен или потполн, политичката економија го отфрла како и монополот, затоа што комунизмот е продолжение на монополот.

.

_Монополизација и колективизација на индустријата за безбедност_

Зарем она што се однесува на солта не е применливо и на безбедноста? Зарем ова не е историја на сите монархии и сите републики?

Производството на бебедност, на секаде во светот, на почеток било организирано како монопол, а денес, секаде има тенденција да се организира комунистички.

А, еве и зошто.

Помеѓу материјалните и нематеријалните добра кои му се потребни на човекот, ниедно (можеби со исклучок на пченицата) не е понеопходно од безбедноста, и со тоа, за ниту едно не може да се наплати толку висока монополска цена.

Ниту едно добро не е толку изложено на монополизација колку безбедноста.

Каква е навистина положбата на луѓето на кои им е потребна безбедноста? Положба на послабите. А каква е положбата на луѓето кои можат да им овозможат неопходна безбедност? Положба на силните. Како поинаку би било, кога потрошувачите на безбедност би биле посилни од произведувачите, очигледно дека нивната помош не би им била потребна.

Но, доколку произведувачите на безбедност се посилни од потрошувачите, зарем нема да им биде лесно да наметнат монопол?

Секогаш, кога настанува општеството, гледаме дека најсилните луѓе со најсилен карактер ја присвојуваат ексклузивната власт во општеството. Секаде ја гледаме како ова нова каста го присвојува монополот на безбедност, во потесни или пошироки граници, зависно од нивниот број и сила.

Овој монопол, по самата своја природа, е исклучително профитабилен, и го гледаме секаде, и тоа како припадниците на кастата која го поседува монополот на безбедност, се впушта во крвави борби, кои би го зголемиле обемот на монополот, бројот на присилените потрошувачи и приходите од монополот.

Војната е неопходна претпоставка и неизбежна последица од воспоставувањето на монопол на безбедност.

Уште една неизбежна последица на монополот на безбедност е појавата на други монополи.

Кога ја увидоа каква е положбата на монополистите на безбедност, произведувачите на други услуги и добра сфатија дека ништо на светот не се исплатува повеќе од монопол. Заради тоа, паднаа во искушение да ја зголемат добивката од своето производство, користејќи го истиот процес. Што им е потребно, за на штета на потрошувачите, да го монополизираат она што го произведуваат? Потребна им е сила за да го ограничат изборот на потрошувачите. Меѓутоа, тие не ја поседуваат неопходната сила. И што правеа тогаш? Ја купија силата од оние кои ја имаат. Ја бараа и добија (по договорена цена) привилегијата, ексклузивно да се занимаваат со одредена индустрија. Затоа што наградата за ова привилегија, им донела добра сума на пари на произведувачите на безбедност, светот набрзо беше покриен со монополи. Трудот и трговијата секаде беа во окови на присилните монополи, а состојбата на масите беше јадна колку што може да биде.

Сепак, со постепено ширење на идеите на просветителството, по долги векови патење и притиснати од монополите, масите започнаа бунт против привилегираните, барајќи слобода, односно укинување на монополите.

Овој процес зазема повеќе форми. Што се случи во Англија на пример? Првобитно, кастата која ја имаше власта на земјата и беше воено организирана (племство), на чело со наследениот водич (кралот) и исто така наследениот административен совет (Дом на лордовите) произволно ја одредуваше цената на безбедност над која имаа монопол. Немаше никакви преговори помеѓу произведувачите и присилените потрошувачи на безбедност. Тоа беше владеење на апсолутизам. Но, како што поминуваше времето, потрошувачите стануваа свесни за својот број и сила и побунија против самоволниот режим. Така, стекнаа право да преговараат за цената на услугите на безбедност со произведувачите. Од претставниците на потрошувачите е формиран Долниот дом, со овластување да преговара за нивото на даноците - цената на безбедноста. Со тоа, потрошувачите на безбедност добија можност да ја подобрат својата положба. Сепак, произведувачите на безбедност имаа непосредно влијание врз именувањето на членови на Долниот дом, така да расправата не беше потполно рамноправна, а цената на безбедноста остана над нејзината природна вредност.

Покасно, екплоатираните потрошувачи повторно се побунија против произведувачите и потполно ги протераа од нивната индустрија. Одлучија производството на безбедност да го продолжат сами, и за таа цел избраа извршен директор и совет кој ќе им помага. Така, монополот е заменет со комунизам. Меѓутоа, овој аранжман не функционираше добро, и по дваесет години, повторно е воспоставен примитивниот монопол. Овој пат, монополистите беа доволно мудри да не го обноват апсолутното владеење. Тие прифатија слободна расправа за даноците, но цело време упорно се трудеа да ги корумпираат претставниците на потрошувачите. Доделуваа разни положби во управата за безбедност на претставниците, да дури дури и највлијателните ги примаа во својот надреден совет. Ништо не можеше да биде поперфидно од тоа. Сепак, по определено време, потрошувачите на безбедност станаа свесни за овие злоупотреби и побараа реформи во парламентот. Конечно ги спроведија овие долго очекувани реформи и постигнаа намалување на цената на безбедност.

Во Франција, монополот на безбедност на сличен начин како во Англија, помина низ промени и модификации, и беше срушен по втор пат. Како и некогаш во Англија, монополот е во корист на една каста, а потоа во име на една општествена класа, конечно е заменет со комунално производство. Потрошувачите, заедно, како акционери, именуваа совет одговорен за активностите на директорот и неговата администрација.

Ќе изнесеме една едноставна забелешка на оваа тема за новиот режим.

Всушност, како што монополот на безбедност логично мораше да доведе до универзален монопол, така и комунистичката безбедност мора логично да доведе до комунизам во сите дејствија.

Со тоа, во реалноста се појавуваат две можности:

Или комунистичкото производство е супериорно во однос на слободното, или не е.

Ако е, тогаш мора да биде суперорно за сите добра, не само за безбедност.

Ако не е супериорно, тогаш е неопходен услов за напредок е да биде заменето со слободно производство.

Според тоа, нашата алтернатива е: потполн комунизам или потполна слобода.

_Власт и општество_

Но, дали е воопшто возможно да се замисли индустријата за безбедност да се организира на начин кој не е ниту монополистички, ниту комунистички? Дали можеме да замислиме производството на безбедност да биде изложено на слободна конкуренција?

На ова прашање, политиколозите би одговориле едногласно - не.

Зошто? Веднаш ќе ви кажам.

Затоа што тие, посебно заинтересирани за прашањето на власта, не знаат ништо за општеството.

Тие го сметаат општеството за вештачка творба и веруваат дека целта на власта е постојано да го менува и реконструира.

A, за власта да го менува и реконструира општеството, неопходно е да располага со авторитет над сите поединци кои го прават општеството.

Монополистичката власт тврди дека авторитетот го добива од самиот Бог, кој им дава право да го менуваат или реконструираат општеството во согласност со нивните хирови, и притоа да располагаат со луѓето и нивните имоти, како што сакаат. Од друга страна, комунистичката власт тврди дека авторитетот го добива од човековиот разум, кој наводно се исполнува низ суверени одлуки на мнозинството.

Но, дали монополската или комунистичката власта стварно поседуваат авторитет? Дали во реалноста имаат авторитет како што би можела да има доброволно прифатената власт?

Тоа мора да го истражиме.

_Боженствено право на кралот и мнозинството_

Ако е точно дека човековото општество не е природно способно да се уреди, односно, да се организира, ако е вистина дека законите кои го регулираат општеството мора непрестајно да се создаваат и менуваат, законодавецот би морал да има севременски авторитет. Како претставник на Провидението на земјата, тој би можел да се смета за еднаков на Бог. Како поинаку воопшто би можел да ја исполни својата мисија? Навистина, никој не може да се меша во човечките работи, не може дури ни да се обиде да ги регулира односите меѓу луѓето, а притоа да не повреди мноштво на интереси. Луѓето чии интереси се повредени, сигурно ќе дадат отпор - исклучок е ако веруваат дека власта има мандат од небото.

За тоа служи измислицата за боженственото право на кралевите.

Секако, оваа измислица е добро осмислена. Ако мнозинството луѓе успешно се уверат дека Бог избрал одредени луѓе или група на луѓе да ги одредуваат законите на општеството и да владеат, никој, ни на сон, не би помислил да се побуни против претставниците божји и се што прави власта ќе биде прифатено без збор. Власта на основа на боженствените права е вечна.

Секако, само под еден услов - луѓето да веруваат во боженственото право на кралевите.

Меѓутоа, кога луѓето ќе сфатат дека водачите на народот не добиваат вдахновение непосредно од Провидението, туку, како и останатите луѓе, следат обично човечки нагони, угледот на власта ќе престани. Против суверените одлуки на власта ќе биде изјавен отпор, како што луѓето изјавуваат против се што не им носи очигледна благосостојба.

Просто се фасцинантни обидите на теоретичарите на боженственото право да ја докажат натчовечката природа на власта.

Да го слушнеме, на пример Жозев де Местра:

„Човекот не ги одредува владетелите. Најмногу што човекот може, е да им послужи како инструмент за оттргнување на еден владетел и предавање на Државата на друг. Дотолку повеќе, никогаш не постоела фамилија на владетели од плебејско потекло. Ако се појави овој феномен, тоа би означило нова доба на Земјата…

Напишано е: Jaс сум оној кој ги создава владетелите. Ова не е само верски проглас или проповедничка метафора; ова е цела вистина, чиста и едноставна. Тоа е закон на политичкиот свет. Бог ги создава кралевите, точка. Тој ја припрема кралската каста, ги негува сред облаци, кои го кријат нивното потекло. На крај, тие се појавуваат во слава и го заземаат своето место.“

Според тоа, ако Провидението е отелотворено во некои луѓе и ако ги дарува со кважи-боженствен авторитет, очигледно е дека нивните поданици немаат никакви права. Тие мораат, без збор да се покорат на одлуките на суверената власт, како да се одлуки на самото Провидение. 

Плутарх вели дека телото е инструмент на душата, а душата, инструмент на Бог. Според школата на боженствено право, Бог избира одредени души и ги користи како инструменти за управување со светот.

Ако луѓето веруваат во оваа теорија, сигурно дека ништо не би можело да ја дестабилизира власта заснована на боженствено право.

За жал, луѓето ја загубија верата.

Зошто?

Заради тоа што почнаа да поставуваат прашања и да размислуваат. Прашувајќи и размислувајќи, тие открија дека властодршците, не владеат со нив подобро, отколку што тие самите, обични смртници, без комуникации со Провидението, можат да владеат.

Слободата на размислување ја сруши фикцијата на боженственото право, до точка каде што поданиците ги почитуваат монарсите и аристократијата само доколку мислат дека тоа е во нивен сопствен интерес.

А дали комунистичката измислица помина нешто подобро?

Според комунистичката теорија, чиј првосвештеник е Русо, авторитетот не доаѓа од висина, туку од долу. Авторитетот не доаѓа од Провидение, туку од луѓе обединети во една, неделива и суверена нација.

Еве што кажуваат комунистите, застапници на „народниот суверенитет“. Тие тврдат дека човековиот разум има моќ да ги открие законите и организацијата кои најсовршено му одговараат на човековото општество. Овие закони во пракса откриваат слободна расправа помеѓу пропонентите на спорните мислења. Ако резултат на расправата не е консензус, ако по расправата постои несогласување, тогаш исправно е она мислење кое е подржано од мнозинството, затоа што мнозинството, тоа е поголемиот број на разумни поединци. (Притоа поединците се сметаат за еднакви, во спротивно, цела структура пропаѓа.) Според тоа, комунистите инсистираат дека одлуките на мнозинството мораат да станат закон и малцинствата имаат обврска да ги почитуваат, дури и ако законот е во спротивност со нивните најдлабоко вкоренети уверувања и ги повредуваат нивните најдрагоцени интереси.

Тоа е теорија. Но, дали авторитетот на одлуките на мнозинството во пракса е апсолутен, како што се претпоставува? Дали малцинството секогаш го почитува? Дали тоа е возможно?

На пример:

Да претпоставиме дека социјализмот стекна поклоници меѓу селската работничка класа, како и меѓу работничката класа во градовите. Социјализмот, со тоа би станал идеологија на мнозинството во земјата, и би имале социјалистичко мнозинство во законодавното собрание, како и социјалистички претседател. Да претпоставиме дека собраниското мнозинство и претседателот, како носители на суверената власт, ја објават својата одлука за воведување обврска богатите да платат данок во износ од 3 милијарди франци, со цел организирање на трудот на сиромашните луѓе, како што бара Прудон. Дали е веројатно дека малцинството мирно ќе пристапи кон оваа неправда и апсурдна кражба, иако е во согласност со законот и уставот?

Не, без сомнеж, не само што би се спротивставиле на авторитетот на мнозинството, туку и би го бранеле својот имот.

Под комунистичките режими, како и под власта на кралот, човекот се покорува на авторитетот на власта само доколку е убеден дека се покорува за неговиот сопствен интерес.

Ова потврдува дека моралната основа на власта под режимите на монопол или комунизам не е цврста, ниту широка, како што би можела да биде под ненасилна власт.

_Режим на терор_

Да претпоставиме за момент, дека заговорниците за вештачка организација на општеството, било монополисти или комунисти, се во право, дека општеството не е во состојба да се организира природно и дека одредени луѓе мора непрестајно да создаваат и укинуваат закони со кои се уредува општеството. Да видеме во каква тажна ситуација ќе се најди светот. Моралниот авторитет на власта, во реалноста, произлеува од сопствениот интерес на поданиците. Затоа што поданиците имаат природна тенденција да се спротивстават на било што е штетно за нивните сопствени интереси, а на наметнатата власт секогаш ќе и биде потребна физичка принуда.

Монополистите и комунистите потполно ја сфаќаат оваа потреба.

„Ако некој се обидува да го ограничи авторитетот на божјите избраници, нека биде предаден на световната власт и џелатот нека си ја врши својата работа“ кажува де Местр.

„Ако некој не го признава авторитетот на народните избраници, и ако се спротивставува на било која одлука на мнозинството, нека биде казнет како непријател на суверениот народ и гилотината нека ја изврши правдата“, велат теоретичарите на школата на Русо.

Двете школи, кои како свој почеток ја земаат неопходноста од вештачка организација на човековото општество, нужно извлекуваат ист заклучок - _терор_.

_Слободен пазар на безбедност_

Дозволете да формулираме една хипотетичка ситуација.

Да замислеме новонастанато општество: луѓето од кои се состои истото се зафатени со труд и размена на плодовите на својот труд. Природните инстинкти им откриваат дека нивните личности, земјата на која живеат и ја обработуваат, како и плодовите од нивниот труд - нивната сопственост, никој нема право да располага или да ги користи, освен самите себе. Овој инстинкт не е хипотетички, туку навистина постои кај луѓето. Но, затоа што човекот е несовршено битие, оваа свест за право на секој поединец на својата личност и имот, не се пронаоѓа во иста мера кај секој човек. Некои луѓе ќе сторуваат криминални дела на насилство или измами против личноста и имотот на други луѓе.

Затоа постои потреба за индустрија која ги спречува или барем ограничува агресивното насилство и измами.

Да претпоставике дека се појави човек или група луѓе, и каже: „Во замена за одредена надокнада, јас ќе го преземам спречувањето или сузбивањето на кривични дела против личноста и имотот. Нека ми се обратат оние кои сакаат нивните личности и имоти да бидат заштитени од секаков вид на агресија“.

Што би направиле потрошувачите, пред да склучат спогодба со овој произведувач на безбедност?

Прво, тие би провериле дали навистина е доволно моќен да ги заштити.

Второ, тие би провериле дали неговиот карактер е таков каков што треба да биде, за да не стравуваат дека истот ќе започне агресија која треба да ја спречи.

Трето, тие би провериле, дали друг произведувач на безбедност, кој нуди еднаква гаранција, може евентуално да им понуди услуги по поповолни услови.

За произведувачот на безбедност да биде во состојба да им гарантира на потрошувачите потполна безбедност на нивните имоти и личности, и во случај на штета да им надокнади пропорционално, би било неопходно следното:

1. Произведувачот на безбедност да воспостави одредени казни против оние кои повредуваат личности и нанесуваат штета на имотот на неговите потрошувачи, како и неговите потрошувачи да прифатат да бида казнети во случај самите да сторат такви дела,
2. Потрошувачите на безбедност, доброволни да прифатат одредени непријатености, чија цел е олеснување на откривањето на сторителот на тие дела;
3. Произведувачот на безбедност редовно да собира одредена сума (променлива во согласност со материјалната состојба на потрошувачот, конкретната професија која ја работи, како и обемот, вредноста и природата на неговиот имот) за да ги покрие своите трошоци за производство на услугата безбедност и да добие сразмерна награда за својот труд.

Ако овие услови, неопходни за вршење на оваа работа, бидат прифатливи за потрошувачите, работата ќе биде заклучена. Во спротивно, или потрошувачите сами ќе се грижат за својата безбедност, или ќе се обратат кај друг произведувач.

Ако сега ја погледнеме конкретната природа на индустријата за безбедност, изгледа дека произведувачите своите услуги ќе им ги понудат на потрушувачите, во рамки на одредена територија.

Ако би се обиделе да даваат полициски услуги и на местата каде имаат само неколку потрошувачи, произведувачите не би можеле да ги покријат своите трошоци. Потрошувачите на еден произведувач, природно би биле групирани околу центарот на нивните безбедносни активности. Но сепак, произведувачот на безбедност не би можел да ја злоупотреби оваа ситуација и нешто да им наметне на потрошувачите. Во случај на неприфатливо подигнување на цените на услугата безбедност, потрошувачите ќе имаат можност да направат договор со некој друг претприемач, произведувач на безбедност.

Фактот, дека потрошувачот го задржува правото да купи услуга на безбедност каде и да посака, доведува до трајно меѓусебно споредување и натпревар помеѓу произведувачите, каде секој од нив тежнее да го одржи или зголеми бројот на своите потрошувачи, да ги привлечи со ниска цена или ефикасна и потполна безбедност.

Ако, од друга страна, потрошувачот не е слободен да купи безбедност од кој ќе посака, тогаш можеме да набљудуваме создавање на огромен насилен апарат на власта, карактеризиран со произволност и лошо управување. Правдата станува спора и прескапа, полицијата корумпирана, поединечните слободи не се почитуваат, цената на безбедноста насилно поскапува и неправедно се распределува, според политичката моќ и влијание врз различните класи на потрошувачи. Произведувачите на безбедност се впуштаат во борба за одземање на корисниците. Со еден збор, се појавуваат сите злоупотреби својствени за монополот и комунизмот.

Во услови на слободна конкуренција на произведувачи на безбедност, војната помеѓу нив потполно губи смисла. Зошто би војувале? Да ги заробат потрошувачите? Потрошувачите не би дозволиле да бидат заробени. Тие би биле внимателни, и не би допуштале да ги штитат луѓе кои бескрупулозно напаѓаат личности и имот на своите ривали. Доколку, некој дрзок насилник се обиде да стане диктатор, веднаш би ги повикале на помош сите потрошувачи кои се загрозени од оваа агресија, и би го третирале како што заслужува. Впрочем, **како што војната е природна последица на монополот, мирот е природна последица на слободата**.

Во режим на слобода, природната организација на индустријата за безбедност не би била поинаква од другите индустрии. Во помалите места, еден претприемач би можел да биде сосема доволен. Работата би ја презел наследникот на претприемачот, или работилницата би можела да биде продадена на некој друг претприемач. Во поголемите места, едно претпријатие би можело да ангажира доволно ресурси за адекватно да ја врши оваа важна и тешка работа. Ако со неа добро се управува, безбедносното претпријатие би можело долго да работи давајќи услуги на безбедност на корисниците. Во индустријата на безбедност, како и во поголемиот број на други гранки на производство, претпријатијата за давање на услуги на безбедност веројатно ќе ги заменат претприемачките работилници.

Ситуацијата во која потребата на безбедност се задоволува со еден претприемач, би била до некаде слична со монархијата, а ситуацијата во која услугите на безбедност ги нуди претпијатие, би имала сличност со република. Но, тоа би била монархија без монопол и република без комунизам.

Во двата случаи, авторитетот на произведувачите на безбедност би бил доброволно прифатен и почитуван заради својата корисност. Авторитетот не би бил наметнат со терор.

Несомнено е дека можат да постојат спорови околу тоа дали оваа хипотетичка ситуација е остварлива. Со ризик дека ќе не сметаат за утописти, ние тврдиме дека ова не е спорно, и со внимателно испитување на фактите на проблемот власт, истиот може да се решава се повеќе во корист на слободата, како што се прави тоа за сите останати економски проблеми.

Уверени сме дека еден ден ќе постои општество засновано на слобода на власт, како што има воспоставени на принципот на слободна трговија.

Сакаме да додадеме и дека со спроведување на овие реформи, односно, со исчезнување на препреките на слободното делување на природните закони во економијата, положбата на сите членови во општеството ќе стане колку што е можно подобра.

Превод и стручна редакција: 

Никола Љ. Илиевски
