---
title: Модели на политички спектари
date: 2022-04-06T00:00:00.000Z
tags:
  - горе
  - десно
  - долу
  - квиз
  - лево
  - можности
  - овертонов
  - политички
  - прозорец
  - спектар
  - триаголник
author: Default Author
coverImage: featured-img.jpg
category: текстови
---

Во политичките науки и политичката философија како општествена дисциплина, помеѓу најопштите и одредувачки прашања, се и прашањата поврзани со политички спектри, идеолошки провиниенции, оска левица-десница, како и конкретните показатели за поставување на истите. 

Од тука се провлекува прашањето што претставува политички спектар?

Политички спектар е графички, геометриски приказ на концептуален модел, кој опфаќа повеќе различни политички теории, идеологии и ставови кои се класифицирани, систематизирани и споредени, врз основа на определени показатели. Целта на политичкиот спектар е да ги прикаже овие теории, идеологии и ставови и да ги класифицира во определени идентификациони групи, да ги систематизира по определени заеднички карактеристики, и секако, меѓусебно да ги спореди.

## Оска лево-десно

Најпознат политички спектар е оној кој ги дели теориите, идеологиите и ставовите на леви, центристички и десни. Тоа е таканаречениот [_левица-десница_](https://www.theatlantic.com/politics/archive/2014/06/the-left-right-political-spectrum-is-bogus/373139/) политички спектар. Исто така овој спектар е во голема мера застапен во различни истражувања, застапувања и идентификувања. Неговото потекло датира од Француската револиција 1789, кога членовите на Народното собрание биле поделени на две доминантни групи, и тоа првата составена од подржувачи на монархот, системот и постоечката констелација на моќ во општеството, а втората претставена од приврзаниците на револицијата, прогресот и радикална промена на општественото статус-кво. Првата група, или оние _конзервативните_, седеле десно од претседателот на собранието, додека пак оние _прогресивните_, седеле лево од претседателот, со што јасно се издвоиле и ги изразиле своите фундаментално различни ставови и идеологии. Секако, помеѓу нив, во центарот постоела и трета политичка групација, но таа помала, и составена од оние _умерените_. Во француското собрание е лоцирано раѓањето на најпознатиот политички спектар, и од тука, па се до денес _левите_ се поистоветуваат со _прогрес_, _радикализам, револуција,_ додека пак десните со _традиција_, _реформа_, _градуализам_ и сл. Во денешницата, најчесто левицата се поистоветува со социјализам, интернационализам, економски етатизам и сл., додека пак десницата со капитализам, национализам, економски лесефер, традиционални авторитети и сл. Предмет на лево-десните поистоветувања најчесто се субјекти како: активисти, политички партии, конкретни влади, теоретичари или научници, различни организации, движења, поединци и др. Графички се прикажува на хоризонтална оска.

Но, од друга страна, политичкиот спектар лево-десно [не е доследно релевантен](https://www.spectator.com.au/2018/10/the-other-right-whats-wrong-with-the-political-compass/) во современите политички пролиферации и збиднувања. Истиот може да се карактеризира како државо-центричен, затоа што не нуди место, или точно лоцирање на определени теории, идеологии и ставови, кои се скептични кон политичките власти и овластувањата на државните органи да решаваат општествени проблеми. Оската лево-десно, е популаризирана од страна на левите политички провиниенции, во потрага по истакнување на нивната посебност и гаење на револт кон општествената стварност. Левичар, јасно и гласно се поистоветува со левата оска, додека пак десничар, не толку радо. 

Од тука произлегува прашањето дали постојат други политички спектари, односно оски, кои ги вклучуваат и овие државо-скептични перспективи врз теориите, идеологиите и ставовите на субјектите.

<figure>

![](https://miro.medium.com/max/1200/1*vh33g6fmpP9Xz5zMZjgHFg.jpeg)

<figcaption>

Графички приказ на оска лево-десно (medium.com)

</figcaption>

</figure>

## Оска горе-долу 

Освен оската лево-десно, постои политички спектар кој е поставен горе-долу, и користи различни показатели за да ги систематизира, класифицира и спореди политичките теории, идеологии и ставови. Оваа оска, за разлика од лево-десно, е протажирана помеѓу слободарските кругови, баш поради фактот што истата е основана врз показателот на човекова слобода, како и големината и ставот на државата во меѓучовековите или општествените односи, кои ги подразбира теоријата, идеологијата или ставот. Горе на оската се лоцирани теории, идеологии и ставови кои се анархистички, или анти-етатистички, додека пак долу се лоцирани оние кои се тоталитарни и подразбираат семоќна тотална држава. Според оваа оска, во фокусот на внимание е улогата на државата, за разлика од лево-десно оската, чиј фокус е насочен oд вредносната рамка и оправдувањето на политичкото владеење. Субјекти носители на теориите, идеологиите и ставовите, кај оваа, оска, како и кај претходната можат да бидат активисти, политички партии, конкретни влади, теоретичари или научници, различни организации, движења, поединци и др. Субјекти со потенцијал да бидат лоцирани во горниот дел од оската, се оние чии политички теории, идеологии и ставови подразбираат поголема слобода за поединецот и доброволни општествени односи, слободен пазар и слободно општество, а истите можат да се идентификуваат како либерални, либертаријански, анти-државни, федерални и сл. Во средниот дел на оската, се истакнуваат оние идентификувани како социјал-либерални, социјал-демократи и сл., додека во долниот дел се социјалистичките, националистичките, фашистичките, авторитарните, тоталитарните и сл. Графички се покажува на вертикална оска.

Но секако, и оваа оска, иако можеби порелевантна од лево-десно оската, има определени слабости, кои се поврзани со тоа што идеологиите, теориите и ставовите тешко се изразуваат низ еднострани дуалитети, затоа што истите се комплексни, а и доста флуидни. Затоа има потреба од надминување на едно-димензионалниот начин на изразување на политичките теории, идеологии и ставови, се со цел да се земат во предвид повеќе показатели, но во исто време, едноставноста на нивниот приказ треба да биде императив.

## Ноланов спектар (горе-долу, лево-десно)

Со цел поопширно опфаќање на различните показатели, од каде потекнуваат разликите и антагонизмите помеѓу политичките теории, идеологии и ставови, изготвен е спектар кој ги опфаќа двете оски, и хоризонталната лево-десно, но и вертикалната горе-долу. Еден од првите креатори на овој посложен политички спектар е Дејвид Нолан ([David Nolan](https://en.wikipedia.org/wiki/David_Nolan_\(politician\)), 1943 – 2010). Во 1969 година, во негова чест, спектарот е именуван како _Ноланов спектар_ ([Nolan Chart](https://bubbleenterprises.co.uk/general-management/the-nolan-chart/)). Нолановиот спектар се состои од две оски, хоризонтална и вертикална, и двете се темелат на поединечна слобода, но во различна смисла. Хоризонталната (лево-десно) оска се темели на економска слобода (_economic freedom_), додека пак вертикалната (горе-долу) на лична слобода (_personal freedom_).

На графичкиот приказ на Нолановиот спектар, се појавуваат 5 правоаголници, а секој посочува на определено _идеолошко поле_. Највисоко на оската горе-долу и на средина на оската лево-десно стои _либертаријанското поле_ (правоаголник), кое се одликува со највисок степен на двата показатели, лична и економска слобода. Најдолу на оската горе-долу и на средина на оската лево-десно стои _авторитарното поле_, кое се одликува со најнизок степен на двата показатели, лична и економска слобода. Лево на оската лево-десно и на средина на оската горе-долу стои _либералното поле_, кое е претставено од повисок степен на лични слободи, а понизок на економски. Десно на оската лево-десно и на средина на оската горе-долу стои _конзервативното поле_, кое е претставено од повисок степен на економски слободи, а понизок на лични.

Петтото идеолошко поле е претставено од _политичкиот центар_, и тоа е позиционирано на средина на оските лево-десно и горе-долу, и се одликува со умерени лични и економски слободи. Секако, потребно е да се има во предвид дека Нолановиот спектар е креиран за американската политичка сцена, во која да се биде либерал означува да се биде левичар, односно _велферист_. Друга забелешка, е тоа што овој спектар не ги аспектира теориите, идеологиите и ставовите на социјализам, комунизам и лев колективистички анархизам, кои се дефинитивно по-лево од америчкиот либерализам.

<figure>

![](https://qph.fs.quoracdn.net/main-qimg-4835d02a025e5270b4d05d990aeb6843)

<figcaption>

Графички приказ на Ноланов спектар (quora.com)

</figcaption>

</figure>

Покрај традиционалните политички спектари се појавуваат и други, помалку конвенционални, но кои изразуваат дополнителни моменти, пропуштени кај традиционалните. Најпознат од тие концептуални модели на политички спектар претставува таканаречениот _политички триаголник_. Како и дводимензионалниот спектар горе-долу, така и овој спектар содржи повеќе показатели според кои се систематизираат, класифицираат и споредуваат политичките теории, идеологии и ставови. Дотолку повеќе, не постои само еден модел на политички триаголник, туку постојат повеќе, кои дополнително ќе бидат разгледани во овој текст.

## Политички триаголник на слобода, традиција и револуција

Овој [политички спектар на триаголник](https://metaphysics1981.medium.com/the-political-spectrum-triangle-a927807be069), е базиран на три одредници, како што се _слобода_, _традиција_ и _револуција_. Истиот опфаќа три базични теории и тоа _либерализам_, _традиционализам_ и _радикализам_. Дополнително, од него се провлекуваат и седум идеологии, и тоа оние на _либертаријанизам_, _прогресивизам_, _анархизам_, _комунизам_, _реакционизам_, _конзервативизам_ и _центризам_. Сочинет е од три основни политички оски, и тоа она оска помеѓу либерализмот и радикализмот, помеѓу радикализамот и реакционизмот и онаа помеѓу реакционизмот и либерализмот. На оската помеѓу либерализмот и радикализмот, поблиску до либерализмот се наоѓа прогресивизмот, а поблиску до радикализмот се наоѓа анархизмот. Дополнително, на оската помеѓу радикализмот и традиционализмот, поблиску до радикализмот се наоѓа комунизмот, а поблиску до традиционализмот се наоѓа реакционерството. Крајно, на оската помеѓу традиционализмот и либерализмот, поблиску до традиционализмот се наоѓа конзевативизмот, а поблиску до либерализмот е либертаријанизмот. 

Слаба страна на овој политички триаголник е што основните показатели се поставени премногу општо, а со самото тоа и идеологиите кои се позиционирани врз нивна основа се до некој степен паушално одредени. 

<figure>

![](https://miro.medium.com/max/713/1*O0pcQISfYXIJ0G19CV4Gfw.png)

<figcaption>

Графички приказ на политички триаголник на слобода, традиција и револуција (medium.com)

</figcaption>

</figure>

## Нелсианов политички триаголник

Нелсиановиот политички триаголник ([_Nelsyan Political Triangle_](https://zeldauniverse.net/forums/Thread/176655-Nelsyian-Political-Triangle-An-Alternative-to-the-Left-Right-Spectrum/)) претставува политички спектар на идеологии кој е позициониран врз основа два показатели, и тоа _индивидуализам_ (-колективизам) и _морал_ (апсолутен-субјективен). Апсолутен морал се однесува на ист стандард за секој во секоја ситуација, додека пак субјективен морал означува идеи кои немаат вредност во определени ситуации. Неговиот графички приказ претставува правоаголен триаголник, во кој на вертикалната оска е поставен показателот на _индивидуализам_ (_колективизам_) од горе надолу, додека пак на хоризонталната е поставен показателот на _морал_, апсолутен кон субјективен, од десно кон лево. На приказот се забележуваат 5 идеолошки полиња, започнувајќи од долу нагоре, со _тоталитаризам_, _социјализам_, _модеризам_, _минархизам_ и _анархизам_. Анархизмот, како последно триаголно поле на врвот од вертикалната оска, се одликува со највисок степен на индивидуализам и апсолутен морал. Од друга страна, тоталитарианизмот, е лоциран најдолу и се одликува со највисок степен на колективизам и субјективен морал. Во тоталитарианизмот, од левата страна, со субјективен морал, се наведени идеите на комунизмот и фашизмот, додека па на десната страна, најдолу е лоцирана идеата на _теократија_, со апсолутен морал.

Овој политички триаголник е доста интересен, баш поради уникатните показатели, врз кои се базираните теориите, идеологиите и ставовите, во неговите рамки. Како слаба страна на овој спектар може да се наведе отсуството на државата во показателите, одредена од својата големина, улога, став и сл.

<figure>

![](http://libertaniabackup.local/wp-content/uploads/2022/04/277921681_298702479012456_8643543390586825569_n.png)

<figcaption>

Графички приказ на Нелсиановиот политички триаголник (zeldauniverse.net)

</figcaption>

</figure>

## Политички триаголник на слобода, еднаквост и братство

Овој специфичен политички спектар во форма на триаголник се базира на [три показатели](https://www.deviantart.com/deviantsock/art/Political-Triangle-710160814), и тоа на _слобода_, _еднаквост_ и _братство_, како сет од вредности произлезени од Француската револуција. Дополнително, во рамките на триаголникот, слободата е дефинирана како можноста на поединецот да делува според својата волја, слободен од мешање на другите. Еднаквоста e oдредена како третман на двајца или повеќе луѓе еднакво, во поглед на достоинство, права, статус и/или богатство. Додека братство претставува обединувачка сила која им овозможува на повеќе поединци да формираат мрежа на врски, во форма на труст, лојалност, братство, фамилија, религија, нација и морал, се со цел да служат на заедничко добро, на сметка на поединечното.

Графички прикажан, спектарот е триаголник, а во секоја точка е лоцирана една од вредностите. Помеѓу слободата и еднаквоста се лоцирани теориите, идеологиите и ставовите на _либертаријанизмот_, _либерализмот_, _прогресивизмот_, _демократскиот социјализам_ и _социјализмот_. Помеѓу еднаквоста и братството се наоѓаат _социјализамот_, _комунизмот_, _тоталитаризмот_, _фашизмот_ и _национализмот_. Додека помеѓу братството и слободата се позиционирани _национализмот_, _реакционерството_, _конзервативизмот_, _лес-ефер капитализмот_ и _либертаријанизмот_. На средина се наоѓа _популизмот_, како идеа која може да користи примеси претходно наведените идеи.

За овој политички спектар може да се заклучи дека многу добро ги класифицира, систематизира и споредува идеите, врз основа на дадените показатели. 

<figure>

![](https://images-wixmp-ed30a86b8c4ca887773594c2.wixmp.com/f/794f545c-9ab5-4d09-ae36-1a63df557086/dbqt7la-39a3aee0-ed03-4ae9-b2af-f1910f3c1661.png/v1/fill/w_891,h_897,strp/political_triangle_by_deviantsock_dbqt7la-pre.png?token=eyJ0eXAiOiJKV1QiLCJhbGciOiJIUzI1NiJ9.eyJzdWIiOiJ1cm46YXBwOjdlMGQxODg5ODIyNjQzNzNhNWYwZDQxNWVhMGQyNmUwIiwiaXNzIjoidXJuOmFwcDo3ZTBkMTg4OTgyMjY0MzczYTVmMGQ0MTVlYTBkMjZlMCIsIm9iaiI6W1t7ImhlaWdodCI6Ijw9NjEyOCIsInBhdGgiOiJcL2ZcLzc5NGY1NDVjLTlhYjUtNGQwOS1hZTM2LTFhNjNkZjU1NzA4NlwvZGJxdDdsYS0zOWEzYWVlMC1lZDAzLTRhZTktYjJhZi1mMTkxMGYzYzE2NjEucG5nIiwid2lkdGgiOiI8PTYwODYifV1dLCJhdWQiOlsidXJuOnNlcnZpY2U6aW1hZ2Uub3BlcmF0aW9ucyJdfQ.GOPnxL8OZCfmr6782Sn-xDqJaLBrvvQKDviKZBhEHFo)

<figcaption>

Графички приказ на Политички триаголник на слобода, еднаквост и братство (deviantart.com)

</figcaption>

</figure>

## Шест триаголници

Претставува политички спектар, произлезен од [политички квиз](https://sixtriangles.github.io/), кој користи шест триаголници да таргетира шест области, во кои се врши класифицирањето, систематизирањето и споредбата, врз основа на три показатели во секоја област. Првиот триаголник е _економија_, вториот е _лична слобода_, третиот _култура_, четвртиот _еднаквост_, петтиот _влада_ и шестиот _надворешна политика_. Триаголникот економија е основан врз три показатели, како _контрола_, _регулација_ и _пазари_. Триаголникот на лична слобода е основан врз _слобода_, _безбедност_ и _вистина_. Триаголникот _култура_ е основан врз _традиција_, _прогрес_ и _слобода_. Триаголникот еднаквост е основан врз _можност_, _резултат_ и _товар_. Триаголникот влада е основа врз _демократија_, _авторитет_ и _минархија_. И за крај, триаголникот надворешна политика е основан врз _империјализам_, _изолационизам_ и _глобализам_. 

<figure>

![](https://sixtriangles.github.io/icons/icon_medium.png)

<figcaption>

Графички приказ на шесте триаголници (sixtriangles.github.io)

</figcaption>

</figure>

## Румелов политички триаголник

Овој политички спектар е концептуален модел на Рудолф Јозеф Румел ([Rudolph Joseph Rummel](https://en.wikipedia.org/wiki/Rudolph_Rummel), 1932 – 2014). Румел беше политиколог, академски фокусиран на колективното насилство или војните во 20-тот век. Во својата [_Understanding Conflict and War_](https://www.hawaii.edu/powerkills/UCW.HTM) (1976) го поставува својот [политички триаголник](https://hawaii.edu/powerkills/TCH.CHAP31.HTM), како метод да ги класифицира, систематизира и спореди политичките системи. Спектарот го гради врз основа на три показатели, како што се _слобода_, _принуда_ и _авторитет_, од каде се провлекуваат идеите на _либертаријанизмот_, _тоталитаризмот_ и _авторитаризмот_. Графички поставен изгледа како исправен триаголник, во горната точка се наоѓа _слободата_, долу и лево во точката се наоѓа _принудата_, а долу и десно се наоѓа _авторитетот_. Внатрешноста на триаголникот е поделена на три дела, и тоа најгоре делот (до слободата) е претставен од либертаријанизмот, делот долу лево, претставен од тоталитаризмот или комунизмот, а делот долу десно, претставен од авторитаризмот или режими на династија. Околу точките на показателите, во форма на концентрични кругови се појавуваат три вида на општество, односно _општество на размена_, околу слободата; _тоталитарно_ или _принудно општество_, околу принудата и _династичко_ или _авторитативно општество_, околу авторитетот. 

Она што е карактеристично за овој политички спектар, односно политички триаголник е тоа што истиот е наменет за лоцирање на државите, односно политичките системи, низ кои се операционализираат државите. Следствено, на врвот на триаголникот е анархија, односно бездржавие, додека на останатите точки се позиционирани концептуални модели на држави и тоа _тоталитарна држава_ и _авторитативна држава_ или _апсолутистичка монархија_. Во средината на оската _анархија-тотална држава_ е лоцирана државата на благосостојба, и поблиску до тотална држава е лоцирана и _демократската социјалистичка држава_. Поблиску до анархија, до оската _анархија - авторитарна држава_ е лоцирана минималната или класично-либералната држава, додека на средината на оваа оска е лоцирана _конзервативната држава_. _Фашистичката држава_ е позиционирана на средина на оската _тотална-авторитарна држава_.

За овој спектар може да се заклучи дека е еден од подобрите спектри триаголници, кој на добар начин ја врши целта на политичките спектари, а тоа е да ги класифицира, систематизира и спореди различните политички теории, идеологии и ставови, и во конкретниот случај, концептуалните модели на држави, резултат на претходните поставки.

<figure>

![](https://i0.wp.com/www.hawaii.edu/powerkills/TCH.FIG31.3.GIF)

<figcaption>

Графички приказ на Румелов политички триаголник (hawaii.edu)

</figcaption>

</figure>

## Политички триаголник на јавно мислење 

Како резиме на претходно опишаните политички спектар, може да се издвои и конструираа вид на политички триаголник, кој дополнително ќе бидат тема на дискусија. 

Овој полититички триаголник претставува **_политички_** [**_квиз_**](https://crystalvulpine.github.io/PoliticalTriangle-old/), и фактички е метод за собирање и анализа на податоци за политичко-идеолошките гледишта на испитаниците, што всушност претставува истражување на јавно мислење, со посебно место за мислењето на испитаниците за улогата на државата во општеството. Овој политички триаголник, спроведен како квиз со доволен и репрезентативен број на испитаници, може да се користи како база на податоци во процесот на градење на Овертонов прозорец за улогата на државата во општеството, кој дополнително е составен од повеќе Овертонови прозорци, сите во различна област на државно мешање, кое може да има лева или десна димензија. Oвертоновиот прозорец за улогата на државата би можел да биде рефлексија на јавното мнение, во однос на прашањето за улогата на државата, односно што треба, а што не треба да прави државата, кон граѓаните на нејзината територија, нивните дејствија во рамки на општеството или општествените односи во кои учествуваат. Истражувањето на јавното мнение, односно развивање на Овертонов прозорец на улогата на државата, започнува со изработка на анкетни тврдења, кои испитаниците треба да ги оценат од 1 до 5, каде што 1 е _воопшто не се согласувам со тврдењето_ и 5 е _апсолутно се согласувам со тврдењето_. Собраните податоци може да се искористат за изработка на повеќе _прозорци_, кои се сумираат во еден општ Овертонов прозорец на улогата на државата. Од друга страна испитаниците, со завршувањето на вреднувањето, секој поединечно, ќе добијат локација во политичкиот триаголник, која би требало да е израз на нивната генерална перцепција за улогата на државата во општеството, кој конкретен вид на држава го подржуваат и аналогно на тоа која е нивната политичко-идеолошка провиниенција.

### Види повеќе

\- Crispin Sartwell - [The Left-Right Political Spectrum Is Bogus](https://www.theatlantic.com/politics/archive/2014/06/the-left-right-political-spectrum-is-bogus/373139/)

\- [The Nolan Chart](https://bubbleenterprises.co.uk/general-management/the-nolan-chart/)

\- Rudolph J Rummel - [Understanding Conflict and War](https://hawaii.edu/powerkills/TCH.CHAP31.HTM)

\- [Six Triangle](https://sixtriangles.github.io/)

\- [Political triangle by deviantsock](https://www.deviantart.com/deviantsock/art/Political-Triangle-710160814)

\- [Nelsyan Political Triangle](https://zeldauniverse.net/forums/Thread/176655-Nelsyian-Political-Triangle-An-Alternative-to-the-Left-Right-Spectrum/)

\- [The political spectrum triangle](https://metaphysics1981.medium.com/the-political-spectrum-triangle-a927807be069)

\- [The political triangle quiz](https://crystalvulpine.github.io/PoliticalTriangle-old/)

\- Nick Kastelein - [The other right: what’s wrong with the Political Compass](https://www.spectator.com.au/2018/10/the-other-right-whats-wrong-with-the-political-compass/)
