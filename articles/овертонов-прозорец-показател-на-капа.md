---
title: 'Овертонов прозорец: Показател на капацитети за слободарска општествена промена'
date: 2021-01-25T00:00:00.000Z
categories:
  - tekstovi
tags:
  - активизам
  - јавни-политики
  - овертонов-прозорец
  - општествена-промена
  - слободарство
author: Default Author
---

#### **Општествена промена**

Општествена промена е севкупност на процеси во едно општество, кои резултираат во промена на односите, институциите, и на тој начин на поединечните поведенија во општеството. Во поконкретна смисла, општествената промена се поистоветува со политичко-институционална промена. Секако, за да дојде до општествена промена и аналогно политичко-институционална промена, потребно е промена во начинот на размислување на поголемиот дел од граѓаните од _полисот_, и се разбира нивна акција (делување) кон саканата промена. 

Низ историјата, се провлекуваат два основни типа на општествени промени, или два методи за промена на општеството и институциите во него. Првиот е оној со употреба на сила и насилство - _револуција_. Во претходните векови се лоцирани најеклатантните примери за насилна општествена промена, револуција: Американска либерална, Француска буржоаска, Октомвриска социјалистичка, во нашиот контекст, народно-ослободителната борба, и слично. Историјата, со изобилство на вакви типови на промени, ни покажува дека скоро сите завршувале неславно, со зацврстена пракса на користење на насилство (и закана со насилство) во процесите на управување со општеството.

После втората светска војна, и дотолку повеќе по студената војна, со _крајот на историјата_, општествените промени се повеќе се канализираат низ институциите и на тој начин, се повеќе зазема место методот на ненасилност, или активност, со што се остава простор за делување со агитирање, промовирање, образување, но и манипулирање, пропаганда и слично.

#### **Слободарството и општествената промена**

Слободари се сите оние кои веруваат во моралната оправданост на принципот на само-поседување, поединечна или лична слобода, и отсуство од принуда во општествените односи; но веруваат и во супериорност на функционирање на таквото општество - она кои му дава приоритет на набројаните принципи. Аналогно, постојат барем две оправдувања за овие принципи, и тоа моралното оправдување, кое е од философко-етичка природа, но и утилитаристичкото оправдување, кое е од општествено-економска. Покрај тоа, вистински слободари се оние кои на непосреден или посреден начин, организирано или неорганизирано се залагаат за актуелизирање на овие принципи.

Слободарството претставува широка идеолошка тенденција, која се провејува уште во написите на Лао Цу, пред нашата ера, економската школа на Саламанка (7-ми век до 11-ти век од нашата вера), добива на значење во делата на Џон Лок во 17-ти, Адам Смит и раните либерали (класичните либерали) од 18-ти век; исто така се провлекува во дејностите на социјалистичките слободари [Пјер Жозеф Прудон](http://libertaniabackup.local/prudon-islobodarskiot-socijalizam/), индивидуалистичките анархисти на Бенџамин Такер, [Лисандер Спунер](http://libertaniabackup.local/lisander-spuner/), Хенри Девид Торе во 19-ти век, за да доживее процут во 20-иот век - научно е зацврстена со појавата Австриската економска школа (Менгер, Мисес, Хајек) и академската праксеолошка традиција, Чикашката монетарна школа на Милтон Фридман, анархо-капиталистите (Мареј Ротбард, Дејвид Фридман)  и волунтаристите, _теоријата на јавен избор_ (_public choice theory_) на Џејмс Бјукенен, објективистите на Ејн Ранд, како и секоја идеолошка тенденција која е скептична кон секаков пристап на политички централизам за уредување на општествени односи и секој порив за општествено-политички инжинеринг, а во исто време промовира поголем простор на поединецот за донесување на одлуки, загарантирани со личната одговорност.

Од друга страна, кај слободарите и скептиците кон политички авторитети, својствено е да размислуваат дека политичките центри се семоќни во уредувањето и управувањето со општеството, дека немаат скоро никакви рамки за актуелизирање на своите политики и и носењето на одлуки, но реалноста покажува дека не е баш така. И политичките елите, имаат рамки во кои што делуваат со своите политики, а рамките се поставени од _народното мнение_, односно она што е прифатливо за мнозинството од граѓаните, или барем за оние _најгласните_. Преку механизмите на демократијата, но и непосреден активизам, граѓаните учествуваат во врамувањето на опции за јавни политики, и секако потенцијално актуализирање на своите светогледи, интереси и ставови. Упростено, политичарите во процесите на _политикување_, не можат да излегуваат надвор од она што е сметано за прифатливо, нормално и слично, а и да одлучат да излезат, ја ризикуваат својата положба на власт, која може да биде заменета, условно на _следните_ (или некои идни) _избори_. Добро е позната максимата, секој народ добива држава каква што сака и заслужува, што во принцип е точна.

Промената на јавното мнение, и промената на светогледот на поголемиот дел од поединците во општеството за тоа функционирање, како и за значењето на принципот на само-поседување и маргинализирање на принудата во општествените односи, е основен предуслов за слобододарска општествена промена. Само така, _народот_ ќе ги притисне (политичките) елитите, кои ќе треба да пристапат кон институционализација на посакуваните промени, и на тој начин, воспостават општество втемелено на претходно наведените принципи. 

Во продолжение, се поставува прашањето, дали е возможно да се измери капацитетот на промени, кои би биле воспоставени од политичките елити, или какво општество сакаат масите, и какви политики би подржувале. Одговорот на ова општо, но и суштинско прашање може да го даде теоретскиот концепт на Овертонов прозорец на политички можности, кој дополнително има потенцијал да се разработи и како методологија за истражување на капацитетот за општествена промена.

#### **Овертонов прозорец на политички можности**

Овертоновиот прозорец е модел за разбирање како идеите во општеството се менуваат со текот на времето и имаат влијание врз политиките. Неговото име доаѓа од неговиот творец Џозеф П. Овертон ([_Joseph P. Overton_](https://www.mackinac.org/bio.aspx?ID=12)_)_, поранешен заменик претседател на Мекинак центарот за јавни политики ([_Mackinac Center for Public Policy_](https://www.mackinac.org/)) од Мичиген, САД. Суштината на концептот е дека политичарите се ограничени кои идеи за јавни политики ќе ги подржат. Генерално, тие подржуваат политики кои се широко прифатени во општеството како легитимни. Овие политики се наоѓаат во рамките на Овертоновиот прозорец. Покрај нив, постојат и други идеи за политики надвор од прозорецот, но со нивна адаптација политичарите ризикуваат да ја загубат популарноста, a со тоа и позицијата.

#### **Восприемање на јавни политки**

Спектарот на восприемање на јавните политики е следниот:

1. Незамисливо,
2. Радикално,
3. Прифатливо,
4. Чувствително,
5. Популарно,
6. Политика,
7. Популарно,
8. Чувствително,
9. Прифатливо,
10. Радикално,
11. Незамисливо.

Овертоновиот прозорец, графички изразен, во себе опфаќа политики кои се делумно прифатливи, чувствителни и дефинитивно популарни, додека пак оние политики кои се радикални и незамисливи се надвор од него. Секој обид на политичарите да воспостават јавни политики надвор од истиот претставува ризик за губење на подршката.

Прозорецот е концепт кој е популарен кај слободарите (либертаријанците), кои го ползуваат со цел увид во тоа колку едно општество е зрело за (по)слободарски јавни полики, и секако каде треба да ја зајакнат својата активност. Доколку преовладувачкиот менталитет во едно општество е колективистички, опортунистички, комформистички, или _преварантски_, нормално е дека и политичарите ќе изразуваат јавни политики кои го зајакнуваат присуството и мешањето на државата во општествениот и економскиот живот, но и обратно; доколку доминантен менталитет во општеството е претприемачкиот, оној на искреност, слободољубивост, креативност и трудољубивост, слободарските политики имаат голема шанса да бидат втемелени во политичкиот систем. 

#### **Градација на политики**

Прозорецот, со својот графички приказ, е наменет за примена врз конкретни јавни политики во определени области. Школски пример за јавна политики, со прикачен прозорец, се оние на _зелените политики_ - јавните политики поврзани со правниот статус на канабисот. Со цел изготвување на Овертонов прозорец на зелени политики, потребно е да се прикажат варијациите на зелени политики, започнувајќи со најрестриктивни, завршувајќи со најслободен режим, односно отсуство на политики и регулации. Спектарот на зелени политики може да биде следниот:

1. ССлободно производство, продажба и користење на сите дроги за возрасни,
2. “Тешките” дроги се легални, но со рецепт од лекар,
3. Некои дроги (освен канабисот) се легални, некои не се,
4. Легален канабис за одгледување и продавање со дозвола од власта.
5. Легален канабис за купување, но не и за продавање,
6. Легален канабис за медицински цели, но со рецепт од лекар,
7. Илегален канабис, но со блага казенена политика,
8. Илегален канабис, со цврста казнена политика,
9. Задолжително тестирање за користење на дрога на сите граѓани,
10. Сурови казни за користење на дрога,
11. Смртна казна за користење, поседување и продавање на дрога.

Овертоновиот прозорец, како концепт, и дотолку повеќе како механизам, покажува кои од овие политики се, или би биле, популарни, прифатливи, чувствителни, радикални и незамисливи, од каде би произлегла и потенцијална политичка акција во областа. Доколку во прозорецот (или она што е популарно, прифатливо и чувствително) влегуваат точките 3, 4, 5, 6 и 7, се очекува и политичките елити да го следат истиот, односно да изразуваат јавни политики како и точките.

Од тука и потекнува големиот интерес на слободарите, како теоретичарите, така и активистите за овој концепт, затоа што преку истиот можат потенцијално да го следат и на некој начин, да го измерат своето влијание во општеството. Но од друга страна, првичната улога на слободарите е да го _поместуваат_ истиот кон _горе_, односно кон послободарски политики, со тоа што ќе го менуваат јавното мнение, и аналогно, постигнат политичка и општествена промена.

#### **Актери на промена и прозорецот**

Дополнително, се поставува прашањето кои се актерите кои го поместуваат прозорецот, имаат активна улога во промовирање и воспоставување на претходно наведените принципи на само-поседување и маргинализирање на принудата во општествените односи. Факторите кои придонесуваат кон поместување на прозорецот можат да бидат од човечка, но и од технолошка природа. 

Најпрво, со поместувачи од технолошка природа се поистоветуваат сите од техничко-технолошка природа кои придонесуваат за зголемена комуникација и интеракција помеѓу поединците, а со тоа и поголема транспарентност во меѓучовечките односи. Не случајно се вели, дека технологијата, како алатка, а најголемиот сојузник на слободата.

Од друга страна, технологијата има мало значење без факторите од човечка природа, осносно слободарите кои активно, непосредно или посредно го преместуваат прозорецот во насока кон горе. Ротбард и Хајек зборувале, пишувале и агитирале на _интелектуални центри_, кои најпрво ќе го изучуваат потенцијално општество поставено врз овие принципи, ќе ги анализираат оправдувањата позади истото, ќе ги промовираат принципите, и секако ќе одржуваат заедница на исто или слично мисленици. Во денешни услови, тоа би биле образовните институции, активистички организации, аналитички центри, различни заедници, активни поединци, медиуми и сл, кои ги проучуваат, дискутираат, предизвикуваат, промовираат и ги држат во етерот овие принципи, сеедно дали во организирана или неорганизирана форма.

#### **Методологија за мерење на Овертонов прозорец** 

Овертоновиот прозорец на политички можности претставува теоретски концепт за следење на капацитетот за општествена промена во едно општество. Но сепак, засега, не постојат методологии, преку кои научно го врамуваат тој капацитет за промена, преку показатели на истиот. Испитување на јавното мнение, или барем мнението на оние кои се најгласни и најопштествено активни, на некој начин би го изразил Овертоновиот прозорец. Затоа, прозорецот е создаден за конкретни политики, односно испитување на јавното мнение на конкретни политики, за и резултатите да бидат конкретни. За негово методолошко и научно исцртување, едноставно би можеле да изработат анкети кои со цел поголема веројатност на студијата, би требало да бидат масовно одговорени од поединците засегнати од конкретните политики. Од друга страна, исто така може да се испитува и _медиумскиот дискурс_ за конкретно прашање, односно каков е ставот на медиумите и гласноговорниците, поради фактот што јавното мнение, во голема мера е обликувано од медиумите, односно од информациите и ставовите кои ги пласираат истите.

#### **Овертонов прозорец за улогата на државата**

Овертоновиот прозорец за улогата на државата треба да даде одговор на прашањето каква држава сакаме или заслужуваме, во сите нејзини варијанти и форми во кои се појавува. Методолошки анализиран, претставен е со повеќе тврдења, кои испитаниците би ги оценувале од 1 до 5, во зависност од тоа колку се согласуваат со нив. Тврдењата би биле поставени на тој начин, што секое нивно оценување би одразувало став, поврзан со тоа каква улога треба да има државата во општеството. Слично, како и градацијата на потенцијални _зелени политики_, така и типовите на држави можат да се градиираат, најдолу, оние кои најзначително ги загрозуваат поединечните слободи, допираат во секоја пора од општественото живеење, а најгоре, сотојба на бездржавно општество, претставено преку алтернативно пазарно владеење. Конкретно, градацијата, би се темелела на големината на државата, како и на нејзиниот перформанс, а би изгледала вака:

1\. _Бездржавно општество_ - општество во кое не постои монопол на принуда, а услугите обезбедени од државата би ги обезбедувал приватниот сектор, односно фирми на пазарот;

2\. _Минимална држава_ или _држава ноќен чувар_ - држава која ги почитува поединечните слободи, принципот на само-поседување, јавните трошења се минимални и чија единствена улога е да ги штити слободите и имотот на поединците;

3\. _Социјална држава_ - држава која ги почитува поединечните слободи, но за разлика од минималната држава, нејзината улога и јавни трошења се поголеми, а надлежноста проширена за социјални прашања и прераспределби;

4\. _Авторитарна држава_ - држава која не ги почитува поединечните слободи, владее со помош на _стап_, како симбол на насилство, но е времена по карактер, и не се впрегнува во идеолошки или митолошки оправдувања за нејзиното владеење;

5\. _Тотална држава_ \- држава која не ги почитува поединечните слободи, го деградира поединецот доколку не е дел од владеечкиот колектив, изразува доминантно учество во општествени и економските текови, а насилството и попагандата се суштински дел во општествените односи.

**Литература**

David Boaz - [A History of Libertarianism](https://www.libertarianism.org/publications/essays/history-libertarianism) (1997, libertarianism.org)

Edward Stringham & Jeffrey Rogers Hummel - [First, Ideological Change; Second, Social Change](https://mises.org/library/first-ideological-change-second-social-change) (2010, mises.org)

Friedrich A. Hayek - [Intellectuals and Socialism](https://mises.org/library/intellectuals-and-socialism-0) (2020, mises.org)

Murray N. Rothbard - [Concepts of the Role of Intellectuals In Social Change Toward Laissez Faire](https://mises.org/library/concepts-role-intellectuals-social-change-toward-laissez-faire-0) (2014, mises.org)

Murray N. Rothbard - [Strategies for a Libertarian Victory](https://mises.org/library/strategies-libertarian-victory) (2010, mises.org)

Murray N. Rothbard - [The Case for Radical Idealism](https://mises.org/library/case-radical-idealism) (2005, mises.org)

Murray N. Rothbard - [What Libertarians Should Learn From the Abolitionists](https://mises.org/library/what-libertarians-should-learn-abolitionists) (2014, mises.org)

[The Overton Window](https://www.mackinac.org/OvertonWindow) (2019, Mackinac Center for Public Policy)
