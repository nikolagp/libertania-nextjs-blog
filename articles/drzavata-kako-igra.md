---
title: "Државата како игра"
date: 2021-02-16
categories: 
  - "tekstovi"
tags: 
  - "држава"
  - "игра"
  - "излез"
  - "политика"
  - "принуда"
  - "слободарство"
---

Покрај сите поимални определувања на државата како организација, институција или општествен ентитет, истата може да се сфати како сеопфатна и континуирана општествена игра. Како и секоја игра, така и оваа _најголема_ и _највремена_, вклучува правила, субјекти носители, односи помеѓу истите во рамки на играта, или инспирирани од неа, како и карактер на истите односи. Секако секоја игра, од најобична детска на микро ниво, до постоење на држава (водење на политика), на макро, има свои особености, но секако заедничко е претходното одреденото.

Она што е карактеристично за државата, конкретно како _општествена игра_ на субјекти, е тоа што субјектите немаат друг избор освен да ја играат истата, односно не можат да излезат од истата. Доколку некого прашате кој е неговиот став околу определена игра, која е задолжителна за сите, и од која никој нема право на излез, а самите обиди за _излез_ се казнуваат со _насилие_; се очекува дека би се согласил дека не би сакал да биде дел од таква игра. Втора забелешка за играта е тоа што субјектите _пер се_, се во _играта_, односно не постои субјект, изземен од истата. [_Томас Кнап_](https://c4ss.org/content/510) симболички наведува експеримент, според кој, доколку жаба е поставена во врела вода, истата инстинктивно реагира да излезе од водата, но со промена на методот, односно, жабата е поставена во млака вода, а водата се загрева, жабата е комфорна во неа, се додека на крајот не се свари во истата. Во таа насока, и во општествените односи доколку поединците би се соочиле со чист и експлицитен избор за влез во игра од која нема излегување, веројатно би реагирале инстинктивно како жабата.

На прашањето дали е легитимно и посакувано, да постои една (општествена) игра која се однесува на сите, одговорот може да биде и да и не. Гледано од морално-философска страна, посакувано би било да постои универзална општествена игра, во која правилата се негативно одредено (слободарски - неповредливост на принципот на самопоседување, односно човекот да може да прави што сака со своето тело и производите на својот труд, се додека не нарушува останати поединечни самопоседувања). Но од друга, поконкретна, политичко-економска страна, ваквата игра која се однесува на сите и не го предвидува основното право на излез е во спротивност со принципот на самопоседување. 

Од таму, една игра да биде сеопфатна и континуирана, потребно е да биде во согласност со принципот на само-поседување на субјектите, што секако го предвидува и правилото за излез од играта, како гаранција на истиот принцип (или морално оправдување на играта), и дополнително да дава резултати кои се поволни за субјектите кои учествуваат во играта - субјектите да се позиционираат како цел, а не средство за целите на играта (економско-утилитаристичко оправдување на играта). Правото на излез од играта, не само што има морално-философско значење за играта, туку истото има и економско-утилитарно, поради фактот што оневозможува, нефер и неефикасни игри.

Како и претходно наведено, државата е игра во која не е предвидено правото на излез, а конкретни субјекти се овластени за процесите на креирање на правилата, нивното спроведување и секако санкционирањето на поведенија надвор од предвидените. Со самата констелација во играта, едни да ги прават и спроведуваат правилата, а втори да им се потчинуваат и да бидат казнувани (а меѓу другото и да ја финансираат играта), постои можност или опасност, првите да ја злоупотребата играта, односно да ги злоупотребат оние вторите субјекти на истата.

Нормално, во природата на човекот, како [_хомо луденс_](https://en.wikipedia.org/wiki/Homo_Ludens), или _битие кое игра_, е да игра и да се вклучува игри, од кои може да има корисност, загуба, ука, забава и слично, но, секогаш е или во најмала рака треба да биде неприкосновено: прво играта да е во согласност со принципот на само-поседување - да има право на излез од истата, и секундарно да цели кон подобрување на благосостојбата на субјектите во играта.
