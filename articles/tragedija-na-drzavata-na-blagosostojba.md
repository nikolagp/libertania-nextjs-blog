---
title: "Трагедијата на државата на благосостојба"
date: 2020-04-12
categories: 
  - "блог"
---

## **Државата на благосостојба и по неа**

### **Трагедијата на државата на благосостојба**  

Државата на благосостојба има нешто заедничко со риболовот. Ако никој не е сопственик и никој не е одговорен за рибите во езерото, но е на оние риби кои може да ги улови, тогаш сите ќе се обидат да уловат поголем број. Секој би резонирал дека „ако јас не ја уловам рибата, ќе ја улови некој друг“. Знаеме дека ловењето многу риби значи дека езерото на крај ќе остане празно, но се додека другите можат да го ловат тоа што нема да го уловам јас, никој од нас нема да покрене иницијатива за ограничување на риболовот и дозвола бројот на риби сам да се зголеми. Рибите се ловат побрзо отколку што можат да се размножуваат, водите се испразнети, а на крај е полошо за сите нас.

Луѓето кои се занимаваат со природата, економистите и политиколозите тоа го нарекуваат „трагедија на заедничкото“ (tragedy of the commons). Тоа е сериозен проблем кој се наоѓа во коренот на големите природни кризи со кои се соочува светот денес, од осиромашени океани, до загадување на воздухот и водата, како и други проблеми. Но не е ограничено само за проблемите со природата. Државата на благосостојба исто така функционира на принципот на _заеднички ресурси_, а трагедијата се открива додека го читате ова. Во модерните држави на благосостојба, секој има можност да се однесува како рибарите кои го празнат езерото, само што ресурсот кој го уништуваме сме самите ние и тоа меѓусебно. Секој се обидува да добие што е можно повеќе од своите соседи, додека во исто време, соседите се обидуваат да добијат што е можно повеќе од него. Државата на благосостојба го инстутционализира она што францускиот економист Фредерик Бастиат (Frédéric Bastiat) го нарекол „реципрочен грабеж“.

Бидејќи можеме меѓусебно да се крадеме, луѓето размислуваат, „ако не ги добијам јас владините субвенции, ќе ги добие некој друг“ и секој има мотив да го искористи тој ресурс до исцрпување. Земањето на државните пари го оправдуваат на тој начин дека „само го земаат истото што го платиле преку даноците“, дури и оние кои земаат многу повеќе од она што им било наплатено. Оваа трагедија има димензија која не е присутна во случајот со исцрпениот рибник: бидејќи меѓусебно се крадеме, не само што трошиме ресурси за да крадеме од соседите, туку и ги трошиме за да спречиме да нѐ крадат истите тие соседи, што на крај нѐ става во уште полоша ситуација. Не само што сме крадени, туку сме крадени повеќе од сите одржливи рамки. Резултатот од тоа е исцрпување. Со државата на благосостојба се движиме во таа насока:

- Владите ветуваа толку многу бенефиции на голем број избирачки единици, на сметка на други, што системската грижа е неодржлива, но никој од единиците не сака да се откаже од своите бенефиции. Би можеле да го направат тоа како замена за пониски даноци, но тој избор не го добиваме. Владите можат да ги позајмат парите и да ги одложат даноците за подоцна, по следните избори, кога би ветиле уште повеќе и ќе бидат финансирани од уште поголеми позајмици.
- Пензионерот бара зголемување на исплатите на државниот пензиски фонд и го оправдува тоа дека станува збор само за исплата на она што тој веќе го платил. Овие пензии се финансираат врз основа на „PAYGO“, што значи дека даноците кои ги плаќаат оние што работат се уплаќаат на тековните примачи на пензија. Секој остаток од данок наплатен во однос на трошоците се „инвестира“ во државни обврзници, со ветување за исплата од идната наплата на данок. Тоа е системот на американскиот фонд за доверба за социјално осигурување: големиот „IOU“ „сместен во долната фиока во обичниот владин кабинет.“ Всушност Фондот на доверба (Trust fund) не постои. Тоа е огромна измама. Денешните млади луѓе се принудени да ги исплатат пензиите на бабите и дедовците и - ако воопшто останат пари - ќе треба да ги плаќаат своите пензии. Државните пензиски системи се разликуваат во нивната структура од класичните „пирамидални системи“, познати како „понзи шема“ (Ponzi schemes) или „верижни писма“ (Chain Letters), кои бараат основата на платениот список на неодредено време да се зголеми; кога основата престанува да расте, пирамидата се распаѓа. Владите можат да го одложат неизбежното, печатејќи пари или позајмувајќи, но тоа е само одложување, а со секое одложување, ситуацијата се влошува. Сега можете да го слушнете звукот на колапсот. 
- Земјоделецот бара субвенција за своите земјоделски култури, на сметка на даночните обврзници кои работат во автомобилската индустрија; автомобилските фирми и работници бараат „заштита“ со поприфатливи увози, како и финансиска помош за пропаднатите фирми. Рестрикциите во трговијата ги зголемуваат цените на возилата за фармерите, а финансиската помош за автомобилските фирми ги зголемува даноците кои ги плаќаат фармерите. Работниците во авто-индустријата се ограбувани за сметка на фармерите, а фармерите се ограбувани за сметка на работниците во авто-индустријата. Циклусот на меѓусебно крадење се врти во круг, при што големиот број „победници“ заршуваат како губитници откако циклусот ќе заврши. (Некои, се разбира, кои специјализираат во манипулирање на политичкиот систем и преговарањето, што Ејн Ранд го нарекла „аристократски потег“ (aristocracracy of pull), добиваат многу повеќе од тоа што го губат. Фирмите на Волстрит со политички врски како Голдман Сакс, мега земјоделските фирми како Арчер Даниелс Мидланд и други, одлично профитираа од таканаречениот _аристократски потег_.)
- Даночните системи нѐ врамуваат во здравствените системи на „осигурување“ (во САД плаќањето осигурување е поврзано со приходите, додека пак даноците на приход се финансираат од, „Медикер“ (Medicare), во Европа, сметките се поврзани со даноците и во некои случаи со приватните осигурителни компании); ваквото „финансирање од страна на трети лица“ влијае врз достапните избори. Бидејќи таквото осигурување најчесто плаќа за рутинската грижа, како и за катастрофални настани (како повреди од сообраќајни несреќи, дијагностициран рак, или разболување), мораме да побараме дозвола од осигурителот, било да е приватен или државен, пред да се лечиме. Често „здравственото осигурување“ не е вслушност „осигурување“, иако така е наречено; тоа е претплатена здравствена заштита која создава потрошувачите прекумерно да ја користат и ги поттикнува осигурувачките здруженија и владите да ги надгледуваат потрошувачите за да утврдат дали имаат право на бенефиции. Како потрошувачи, не можеме да имаме исти избори како и корисниците на другите бенефити, затоа сме принудени да се однесуваме како баратели, а не како корисници, додека истовремено, во се поголема мера здравствената заштита станува бирократизирана, наместо да е придобивка на располагање на корисниците.

Придобивките на одредени групи се концентрирани, а трошоците се распределени на голем број даночни обврзници и потрошувачи, со што им се дава привилегиран поттик да зграбат уште повеќе, додека украдените имаат мал поттик да ги бранат своите интереси. Секој од нив се смета за среќен кога ќе добие поголеми бенефиции, но не размислува за цената на тие бенефиции за сите други; кога сите се однесуваат на тој начин, цената станува огромна. Сиромашните најмногу страдаат зашто малите бенефиции им изгледаат како цело богатство, додека всушност нивната сиромаштија e овековеченa во државата на благосостојба и продлабоченa со прикриените распределби од немоќните на моќните, овозможно со помош на протекционизмот, лиценцирањето и останатите ограничувања на слободата на пазарот на трудот и сите други привилегии и посебни погодности кои моќните, образованите, вештите со зборови и овластените ги создаваат за себе на сметка на слабите, необразованите, оние кои немаат право на глас и немаат никакво овластување. 

Имигрантите се систематски демонизирани како „оние кои дошле тука да ни ги земат нашите права“. Наместо да им се посака добредојде на луѓето кои доаѓаат и создаваат вредност, субјектите на државата ги штитат своите „бенефиции” со исклучување на мигрантите и нивно демонизирање како _скакулци_ и _крадци_. Во меѓувреме политичките елити гласно изјавуваат дека им помагаат на сиромашните во странство со користење на парите земени од даночните обврзници за финансирање на паразитската меѓународна „индустрија за помош“, фрлајќи огромни количини земјоделски остатоци кои се создадени со државните политика за социјална заштита (да се субвенционираат земјоделците со гарантирање на најниските цени за нивните производи) и предавање на пленот на автократските влади: на кратко, интернационализирање на државата на благосостојба. Целиот процес е катастрофален, ја поткопува демократската одговорност во земјите во развој, затоа што политичките лидери знаат дека мора да се обрне внимание на загриженоста на странските даватели на помош, а не на локалните граѓани и даночните обврзници; тоа поттикна воени водства и граѓански војни; и ги уништи локалните институции за производство.

Додека граѓанинот е поставен наспроти друг граѓанин и наспроти имигрантот, во неизмерниот систем на **_взаемен грабеж_** (и одбрана против крадењето), бирократиите ја прошируваат својата контрола, создаваат и хранат политички клиенти кои ги одржуваат во живот.

Меѓусебното крадење не е единствената истакната карактеристика на модерната држава на благосостојба. Создавала една по друга криза, секоја со своите ненамерни последици на глупавите политики донесени за политички причини од политичарите, кои не мораат да ги сносат последиците истите. Додека го пишувам ова, и двете го опколуваат светот.

#### **Финансиска криза на државата на благосостојба**

Финансиската криза се појави во пресекот на човечките мотивации и лошите поттици. Будалестите политики ги створиле тие побуди, а сите тие можат својот корен да го најдат во философијата дека целта на владата е да го контролира нашето однесување, да земе од Пеце за да му даде на Менде и да ја узурпира одговорноста за нашите животи. Семето на зачетокот на моменталната криза било посадено во 1994 година, кога администацијата во САД објави неверојатен план да ги зголеми даноците на населението за сопственоста на домовите од 64 на 70 проценти преку „национално партнерство и сопственост“, партнерство меѓу државата и банките, градежниците, финансирачите, посредниците и останатите со посебен интерес. Како што забележале Гречен Моргенсон (Gretchen Morgenson) и Џошуа Роснер (Joshua Rosner ) во _„Непрекинатото доведување во опасност: како претераните амбиции, алчност и корупција довеле до економски армагедон_“ (_Reckless Endangerment: How Outsized Ambition, Greed, and CorruptionLed to Economic Armageddon_), „Партнерството сакало да ги постигне своите цели, меѓу другото, правејќи ја сопственоста подостапна, ширејќи го креативното финансирање, поедноставување на постапките за купување куќа, и намалување на трансакциите.“ Тоа продолжување на државата на благосостојба на многумина им изгледало разумно. Зошто луѓето да не бидат сопственици на своите домови само затоа што не заштедиле за купување на истиот? Или немаат добар кредитен рејтинг? Или немаат работа?

Зошто сопственоста на домовите да не се направи „подостапна“ преку „креативното финансирање“? Владините агенции како станбената управа Федерлајн и Националното хипотекарно здружение Федерлајн („Fannie Mae“) добиле насоки да ги претворат изнајмувачите во сопственици намалувајќи ги ратите за плаќање, драстично намалувајќи ги стандардите меѓу банките, зголемувајќи ги парите кои влегуваат на домашниот пазар со купување и „обезбедување“ на повеќе хипотеки, и други мерки. Тоа бил двостран напор за _општествен инженеринг_. Националната станбена управа под претседателството на Буш нудела гаранции на хипотеки со нулта стапка за аконтација. Како што Алфонсо Џексон, кој бил секретар на Одделот за станбено згрижување и урбан развој најавувал во 2004: „Со понудата на ,,FHA” хипотека без аконтација ќе биде отклучена врата за сопственост на домови на стотина илјади американски семејства, особено на малцинствата.“ Додал, „Не предвидуваме никакви трошоци за даночните обврзници“.

Американската влада намерно и систематски ги поткопувала традиционалните банкарски стандарди и поттикнувала, односно барала високоризично кредитирање. Ризиците кои ќе се исплатат на крај ќе генерираат профит на приватникот, а ризиците кои ќе се покажат промашени ќе паднат на грбот на даночните обврзници, зашто „банкарот кој е соочен со тие нови помали барања ќе може да ги пренесе сите ризични кредити на јавните претпријатија, кои се одговорни за финансирање на хипотекарните кредити за милиони Американци.“ Приватниот профит и општествените загуби се среќаваат на пресекот на **_етатизмот_** и **_кронизмот_**.

Цените на домовите се зголемуваа се повеќе, како што се повеќе пари беа вметнувани во домувањето. Тоа било како забава. Како што цените на нивните куќи вивнуваа до небо, сите се чувствуваа побогати. Луѓето земаа кредити со „променлива стапка“ за да купат поголема куќа која можеле да си ја дозволат, затоа што очекувале да ја продадат пред каматните стапки повторно да порастат. Кредитите беа достапни и Американците почнаа да земаат други кредити за да ги финансираат одморите и јахтите. Се градеа се повеќе куќи поради очекуваниот постојан раст на цените. Резултатот од тоа беше станбен балон од огромни размери. Луѓето купуваа куќи за да ги „завртат“ и продадат на следните купувачи. Истовремено државните финансиски регулатори низ светот ги оценувале како ниско ризични кредитите кои всушност биле високоризични, што ги вклучува и државните обврзници и хартиите од вредност врз основа на хипотека. Германските банки купуваа грчки обврзници, а банките во САД и низ целиот свет купуваа хартии од вредност врз основа на хипотека кои сметаа дека се под гаранција на владата на САД.

Интервенционистичката политика на американската влада за да го направи домувањето подостапно, да го прошири „креативното финансирање“ и да ги уништи добрите банкарски практики, била пропратена со ароганција на глобалните владини финансиски регулатори, кои биле сигурни дека ги знаат големите размери на ризикот - а учествувачите на пазарот кои ги ризикувале своите фондови не ги знаеле. Резултатот бил дека глобалниот финансиски систем бил отруен со ризични заеми, лоши долгови и токсични средства со катастрофални последици. Неможноста за отплата се зголеми со растот на каматните стапки, а „нискоризичните“ хипотекарни кредити, за кои институциите беа охрабрени да ги купуваат, се покажаа како не толку ниско ризични. Заштедите беа избришани, сопствениците на домовите не беа во можност да ги вратат заемите, финансиските институции пропаднаа, а производството опадна. Виновни беа повеќето изобличувања на мерките за поттик предизвикани од целиот систем за интервенција на финансиските и пазарите за домување, но без политиката на американската држава на благосостојба „да го направи домувањето подостапно“ и „креативното финансирање“, финансиската криза немаше да се случи. Глобалниот финансиски крах беше резултат на една лоша политика потпрена на друга; беше тоа крах кој го покрена држава на благосостојба.

#### **Должничката криза и држава на благосостојба**

И додека владата на САД и некои европски држави очајнички го зголемуваа џиновскиот балон за домување, експлозијата од трошењето на социјалните програми за пензии, здравствена грижа и многу други, владите низ светот ги нурна во криза од долгови. Големо влијание беше посветено на зголемувањето на јавниот долг, тоа е навистина застрашувачки. Во исто време, износите се мали во споредба со акумулираните купови нефинансирани обврски, односно ветувања кои им биле направени на граѓаните и на кои се потпирале, за кои не постои соодветно финансирање. Ако приватна фирма погрешно ја наведе јавноста и одговорните за висината на своите обврски, како што прават најчесто владите, раководството на фирмата би било во затвор поради измама. Владите успеваат да се изземат од добрите сметководствени практики и намерно и систематски погрешно ја наведуваат јавноста за обврските кои се натрупани врз грбот на идните даночни обврзници. На владата ѝ е лесно денес да вети враќање пари во иднината. Но иднината доаѓа многу брзо.

Економистите Јагадеш Гокхале (Jagadeesh Gokhale) и Кент Сметерс (Kent Smetters) пресметале (прилично конзервативно) во 2006 дека федералниот дисбаланс за владата на САД во 2012 ќе биде околу 80 милјарди. Буџетскиот дисбаланс се дефинира како „разлика на сегашната вредност меѓу тоа што го прикажува владата дека го троши според сегашниот закон на сите категории за расход - одобрување, одбрана, патишта и сѐ друго - како и тоа што е предвидено да се добие како приход од сите видови даноци.“ Тоа беше во 2006 година; Гокхале во моментов ги ажурира бројките за кои предвидува дека ќе бидат многу повисоки. Како што напишал, „Додајте ги веројатно зголемените здравствени трошоци со новиот закон за здравство и оваа бројка најверојатно е премногу оптимистичка, но нема да знаеме додека мојот проект не дојде до крајот. За Европа, проценувам целосен дисбаланс од 53.1 милијарди евра до 2010 година. Тоа се 434 проценти од заедничкиот бруто домашен производ на дваесет и седум европски земји од по 12.2 милијарди евра. И ова е пониска проценка бидејќи претпоставките се направени само до 2050 година (за разлика од претпоставките за САД кои се правени без ограничувања)“.

Тоа значи дека тие ветувања не можат и нема да бидат да бидат исполнети. Даноците ќе мораат да се зголемат до астрономски размери за да може да се финансираат барем дел од сегашните ветувања. Владите најверојатно ќе престанат да ги плаќаат признаените долгови (обврзници од доверители), и ќе ги одбијат ветувањата кон граѓаните за пензиите, здравствената грижа и другите бенефиции. Со години ги лажат своите граѓани за финансиите и нивните лаги се обелоденети кога ветувањата се прекршуваат, бидејќи не можат да бидат исполнети, како што се случува во Грција. Еден начин да ги отфрлат ветувањата е да се вклучат машините за печатење и да им се плати со купишта пари, со се повеќе нули додадени на секоја банкнота, при што валутите во кои биле направени ветувањата ќе бидат драматично девалвирани. (Инфлацијата е особено штетна како начин на справување со долгот, затоа што го изобличува однесувањето и диспропорционално паѓа врз грбот на сиромашните и оние кои не можат да се заштитат.) Државите на благосостојба, како што ги познаваме, се распаѓаат во некои земји полека, а во некои брзо, но сите се распаѓаат и вообичаено, теретот најмногу паѓа врз оние на кои им недостигаат политички врски и софистицираност да ги избегнат последиците.

Многумина раздразнето одговараат на тие факти истакнати во нивните намери, без размислување за последиците. „Нашата цел е да им помогнеме на луѓето; не помогнавме во рушењето на целиот финансиски систем мешајќи се на пазарите за да го направиме домувањето подостапно и да ги намалиме стандардите на банката, ниту планираме да ја банкротираме земјата!“ рекоа тие. Како што философот Даниел Шапиро (_Daniel Shapiro_) пригодно истакнал: „Институциите не можат адекватно да се оценуваат врз основа на нивните цели.“15 Најдобрите цели на светот, ако се комбинираат со лоши иницијативи како лоши институции, можат да донесат ужасни резултати.

> Намерите на поддржувачите на државата на благосостојба се неважни за исходот од нивните политики.

Поголемата „политичка философија“ каква што најчесто се практикува, е за споредување на исправноста и грешките на една институција со друга. Тоа искрено не помага многу во задачата за содавање институции кои функционираат, кои се одржливи и праведни. За тоа потребно е многу повеќе од обична споредба на институциите; ни треба историја, економија, социологија и политички науки, а не само обичната теорија одделена од праксата.

#### **Иднината е загрозена, но не е изгубена.**

Државите на благосостојба денес се непосредно одговорни за двете најголеми економски кризи кои светот го држат на дланка: глобалната финансиска криза, која економскиот раст го направи негативен во многу земји и избриша милјарди долари вредни имоти и кризата со задолжувањето која ја погоди Европа и се заканува да уништи една од најмоќните влади, валути и финансиски системи во светот. Дури и најдобрите намери можат да донесат ужасни последици кога се имплементирани низ перверзни иницијативи и институции. Сепак, целата приказна и не е толку судбинска и мрачна. Можеме да се тргнеме од државата на благосостојба и нејзините страшни долгови, омаловажувачки бирократи и реципрочни кражби. Нема да биде лесно и за тоа ќе треба да се собере храброст за спротивставување на специјалните интереси и манипулативните политичари. Но може и мора да биде направено. Тие кои протестираа на улиците против „намалувањето на буџетот“ (најчесто обични намалувања во потрошувачката) покажуваат дека се против аритметика. Не можете да додавате негативни броеви на негативни и да добиете позитивен збир; броевите го покажуваат спротивното.

> Ни требаат протести во име на разумот, фискалната одговорност, намалувања на државата, ослободување на луѓето и можност тие самите да одлучуваат за своите судбини. Потребно ни е намалување на власта на државата, истата да биде ограничена на чување на нашите права, а не да се обидува да се грижи за нас. Ни треба јасна одлука за можностите на државата. Ни треба крај на државата на благосостојба.

[After the Welfare State](https://www.mannwest.com/wp-content/uploads/2017/01/After-the-Welfare-State-PDF.pdf?fbclid=IwAR0ZRvwrKb9hMbUv0UxmyCivdmLWL3muprUBgf0u-LNB3kSqAnmR4_1wQ1E), уредена од Том Г. Палмер, издадена од Students for Liberty и Atlas Network

Превод на есејот: Тамара Груевска, дипл. прeведувач

Уредник на преводот: Никола Љ. Илиевски, тим на Либертаниа
