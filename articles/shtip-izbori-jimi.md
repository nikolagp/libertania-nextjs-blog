---
title: 'Штип, избори и Џими'
date: 2020-12-11T00:00:00.000Z
tags:
  - предвремени-избори-во-штип
  - симон-поликарп-џими
coverImage: Jimmy-scaled-1.jpg
category: uncategorized
---

Во Штип и општината Пласница во недела (13.12.2020) ќе се одржат едни крајно беспотребни избори на кои ќе се одбере градоначалник. Изборите се беспотребни бидејќи градоначалникот ќе треба да биде на функција едвај половина година, односно до следните редовни избори! Ова е амо уште еден во низата примери за како оваа држава расипнички ги троши нашите пари и прави циркус.

Дошол зорт во моментов да избереме кмет, како да воопшто не може една општина да функционира без градоначалник неколку месеци. Штипјани ќе избираат градоначалник како периодов општината да не функционираше редовно, заборавајќи зошто воопшто и се бира општинскиот совет. Кога би ме прашале мене би рекол дека овие избори се одржуват само за да можат избраните нешто повеќе да „лапнат“ во последните неколку месеци од редовниот мандат. Тоа е еден обичен циркус и обид за некаков ситен грабеж на даночните обврзници. Затоа кога веќе е циркус, нека биде тој циркус до крај и барем за кратко да им ги помрси сметките на тие што се на власт. Затоа ни треба Џими за градоначалник на Штип!

Искрено, не знаеме ништо посебно за Симон Поликарп - Џими освен дека се појави во некоја реклама за вода и во неколку скечеви на К-15 (ако ме служи добро сеќавањето). Покрај тоа, за овој штипјанец знаеме само дека е афрички студент кој што е оженет и пуштил корени во Штип и денес е кандидат за градоначалник. Нам искрено тоа треба да ни е доволно да му дадеме поддршка на популарниот Џими со оглед на тоа што е единствен полусериозен противкандидат на тој од владеачката СДСМ.

Зарем не ни е доста и веќе се видено, имајќи во минатото градоначалници кои се дел само од двете најголеми политички партии во Македонија ВМРО- СДСМ. Зарем не е времето дојдено некој надвор од тие партии да победи и да им се прати порака дека нема да победуваат нивните кандидати само затоа што се од „вистинската“ партија. Ако ништо друго, ќе имаме шанса слатко да се насмееме и да им ги помрсиме сметките на најголемите партии во Македонија во овие три децении независност, на овие во целост беспотребни избори.

Џими нема ништо помали квалификации од било кој друг кандидат. Џими и да сака нема да има воопшто време да ги потроши недомаќински парите на даночните обврзници. Џими, во отсуство на најголемиот дел од опозицијата може да има реална шанса да победи. Затоа Штипјани, дајте да го направиме циркусот комплетен и да го избереме првиот афро-македонски градоначалник. Сакаат избори?! Нека ги порази еден обичен човек, најпознат по тоа што е еден од ретките црнци во Македонија, а веројатно и единствениот во Штип (покрај секако неговите синови и внучето).

На крајот од краиштата, штипјани си ги сакаат Штип и Македонија затоа што се родени во нив. Џими одлучил тие да станат негова град и држава, а поголем патриотизам од тоа нема! Сепак, склон сум да верувам дека добро на овој народ му мисли оној кој, како веќе формирана личност свесно одлучил тука да направи дом и пушти корени. Затоа штипјани, направете го крајот на оваа веќе ужасна година малку интересена и гласајте за македонскиот Барак Обама.  Симон Поликарп – Џими за градоначалник на Штип!

П.С. Можеби ако победи Џими, кога Интегра ќе дојде на власт ќе го изгради вселенскиот центар токму во Штип. Ете мотив повеќе за штипјани да гласааат за Џими. 

Стјепан Покупец,  
[Слободар](https://www.facebook.com/slobodar)
