---
title: Сопственост и правда
date: 2022-03-09T00:00:00.000Z
tags:
  - правда
  - сопственост
author: Default Author
category: преводи
coverImage: FMRS.jpg
---

**Книга: Основи на слободното општество**

Сопственост и правда

Во 4-тото поглавје видовме дека ‘правдата’ има многу специфично значење - како луѓето треба да се однесуваат меѓу себе, a не како да бидат распределени наградите за нивните постапки. Но правилата што го водат начинот на кој поединците се однесуваат едни кон други се сложени. Зачувувањето и спроведувањето на овие правила на однесување бара одредени вредности и општествени институции – работи како што се сопственост, владеење на правото и почитување на правата на другите луѓе. 

**Приватна сопственост** 

_Значењето на сопственоста_ 

Способноста на луѓето да поседуваат имот е од фундаментално значење за функционирањето на слободното општество. Сопственост на имотот значи дека сте во можност да поседувате и контролирате нешто и – најважно – дека имате право да ги исклучите другите од тоа. Можете да уживате во него, да го изнајмувате, да го продадете, да го подарите или дури и да го уништите, но другите луѓе не можат да го користат или да ви го одземат без ваша дозвола. Вашата сопственост не може легитимно да биде одземена.

Поединците можат да поседуваат имот, но исто така можат и групите, како што се брачните парови, деловните партнерства и корпорациите, како и владите и јавните тела. 

Имотот не е секогаш нешто физичко и неподвижно, како што е парче земја или зграда. Тоа може да биде нешто подвижно, како што е животно од фарма, камион или парче облека. Може да биде и нешто што не е физичко. Може да биде интелектуална сопственост, како што е регистриран заштитен знак или авторско право на нешто што сте го напишале или снимиле, или патенти на нешто што сте го дизајнирале. Може да вклучува акции во компанија, долг што некој ви го должи или вашите заштеди. Може да биде закуп на туѓа земја за одредено време или право радио станица да користи одредена фреквенција. Имотот, значи, не мора да е нешто фиксно и во физичка форма.

Сопственоста може и да се создаде. Камион или парче облека е склопено од составни делови кои прават нов предмет на сопственост. Животно од фарма се одгледува и негува до зрелост. Луѓето пишуваат нови книги или развиваат нови штедни пакети. Дигиталната технологија овозможи создавање на огромен број канали за мобилни телефони - сосема нов облик на сопственост. 

Исто така важно, вашата сопственост ги вклучува и вашите права врз сопственото тело и вашето право да уживате во плодовите на вашиот труд. Во слободно општество, не можете да бидете уапсени и затворени без добра причина. Не можете легитимно да бидете принудени да работите за некој друг. Ниту, пак, им е дозволено на другите да го украдат она што сте го создале преку вашата сопствена вештина, талент, знаење или труд.

_Сопственост и напредок_

Институцијата на приватна сопственост е стара колку и човештвото, иако не секогаш се почитувала. Во античка Спарта, идејата за лична сопственост била предмет на презир. Во поново време, земји како Русија и Кина експериментираа со колективна сопственост на фарми и фабрики. Но, само со постепеното прифаќање на приватната сопственост и нејзината заштита, се појави модерната трговија - што донесе до огромен пораст на богатство меѓу нациите кои тргуваат.

Лесно може да се види зошто. Екологот Гарет Хардин пишувал за „Трагедијата на општите добра“. Кога луѓето поседуваат ресурс, тие се заинтересирани да го зачуваат и негуваат повеќе, отколку ако не го поседуваат. Земјиштето во приватна сопственост е подобро обработено од она што се одгледува колективно. Заедничките скали и приземјата на станбените блокови често се валкани и дотраени, иако приватните станови може убаво да се одржуваат. Луѓето не гледаат причина зошто да трошат време и труд на нешто што не им припаѓа, бидејќи другите луѓе би ги искористиле придобивките дури и да немаат придонес.

Заштитата на сопственоста и почитувањето на сопственоста на имотот им овозможува на луѓето да градат продуктивен капитал. Поголема е веројатноста земјоделците да садат семиња, да обработуваат земјишта и да купуваат трактори доколку ја поседуваат жетвата што ќе се добие. Поголема е веројатноста претприемачите да го преземат ризикот да инвестираат во фабрики, опрема и производствени мрежи доколку можат сами да одлучат како да се користи тој имот, знаејќи дека другите немаат право да го преземат.

Ако правата на сопственост се заштитени и почитувани, луѓето градат продуктивен капитал и продуктивноста потоа расте, што му помага на целото општество. Но, ако имотот може да биде украден или уништен од други, или некој друг може да ги земе работите што ги произведува, нема поттик за луѓето да ги вложат своите вештини, време, пари, труд и експертиза во производството – и целото општество страда.

_Сопственост и други права_  

Правата и слободите кои луѓето ги уживаат во слободно општество се втемелени врз институцијата на сопственост. Без приватна сопственост не може да има права ниту слобода.

Да го земеме, на пример, правото на луѓето слободно да зборуваат, да се дружат со други и да учествуваат во политичкиот процес. Ако не постоеше приватна сопственост - да речеме, ако некоја влада ги контролира сите ресурси - како би можеле кандидатите да организираат изборни кампањи? За да ја пренесат својата порака, тие ќе треба да ангажираат сали за состаноци, да печатат летоци и да ги пренесуваат своите ставови преку медиумите. Но, ако владата ги поседува сите места за состаноци, го контролира снабдувањето со печатење и хартија и ги управува радиодифузните медиуми, таа ефективно би можела да ја запре кампањата на секој.(Несомнено, доколку кандидатот ја критикувал владата или нејзините политики, шансата тоа да се случи е многу голема.) Уште полошо, ако луѓето немаа свој имот, нема нешто да ја спречи владата да ги замолчи своите критичари со апсење или дури и убиство. (Шокантно, но ваквите примери се премногу чести.)

Без сопственост нема правда. Освен ако немате права врз сопственото тело, вашиот труд и вашиот имот, тие можат да ви бидат одземени без надомест. Ако немаш право на своето тело, можеш арбитрарно да бидеш уапсен, затворен и убиен; ако немаш право на својот труд, можеш да бидеш заробен; ако немаш право на својот имот, може да те ограбат. Не би имало заштита од неправди. 

_Морални придобивки од сопственост_ 

Имотот и заштитата на сопственичките права им даваат на поединците клучна заштита против моќта на владата и принудата на другите. Поседувањето имот им дава на поединците способност да се заштитат себеси и да прават сопствени избори, да креираат сопствени планови, да ги следат сопствените амбиции или да ги изразат своите гледишта, без да бидат подложени на арбитрарната волја на другите, било тоа да се влади или поединци. 

Имотот, како и правилата за трговија и размена кои произлегуваат од него, им овозможуваат на поединците да соработуваат во мир за нивна заемна корист. Тоа им овозможува да живеат еден покрај друг и да ги споделуваат природните ресурси и плодовите на нивниот труд според договорените правила, без спорови, насилство и принуда. 

Не само што имотот промовира мирна соработка; тоа ја прави соработката неопходна за секој кој сака да ја подобри сопствената состојба. Луѓето не можат едноставно со сила да земат што сакаат. Имотот може да се пренесе - продаде, изнајмува, сподели, издава или подари - само со согласност на сопственикот. Послободните општества имаат силни механизми за заштита на ова битно право, како што се правилата за плаќање долгови и почитување на договорите. Слободните луѓе ова го сметаат за морален начин за пренос на ресурси за разлика од насилно одземање или одземање со измама.

_Удел во општеството_

Не само оние кои поседуваат сопственост имаат корист од сето ова. Со промовирање на инвестиции, создавање капитал и трговија, целото општество има корист. На пример, градските жители без сопствена земја се хранат благодарение на поттикот на фармерите да ги негуваат своите посеви и доброволно да ги тргуваат со клиентите. Тоа е благодарение на правата на земјоделците на сопственост на нивната земја и нивните посеви. И резултатот е во зачудувачки контраст со земјите во кои правата на сопственост не се заштитени - на пример, во Зимбабве на Роберт Мугабе, каде што луѓето беа охрабрени да ја окупираат земјата на етаблираните земјоделци како своја. Како што бегаа (најчесто белите) земјоделци, резултатот не беше поголем просперитет, туку помал: без јасни правила за сопственоста на земјиштето, производството опадна, а жителите на градовите се најдоа со очаен недостаток на храна.

Во слободното општество, заштитата на правата на сопственост на луѓето е важна должност на владата. Тоа им помага на поединците да се заштитат од принуда од криминалци и од моќни или богати елити. Институцијата на приватна сопственост им дава на сите удел во општеството и интерес за мирна соработка. Секој добива од правата на сопственост кои ги охрабруваат сопствените ресурси да бидат добро управувани и ефикасно искористени, овозможувајќи градење и одржување на продуктивен капитал. Сопственоста на имотот во слободно општество не е посебна привилегија на малкумина. Отворена е за секого и тоа е имаат корист сите.

**Правилата на правдата**

_Наоѓање правда_

Правдата се однесува на правилата според кои се доделуваат награди и казни. Се заснова на нашите заеднички човечки чувства за тоа што луѓето го заслужуваат како резултат на нивните постапки. Ако поединецот намерно им наштетува на другите, на пример, повеќето човечки суштества се согласуваат дека жртвата треба да биде обесштетена, и поединецот да биде соочен со казна за неговото кривично дело.

Правилата на правдата не се нешто што можеме да го направиме за себе**.** Тие се дел од нашата природа. Некои луѓе веруваат дека овој _природен закон_ ни е даден од нашиот _Создател_ и ни е откриен преку нашата религија. Други, како што е нобеловецот економист и филозоф Ф. А. Хајек, заземаат еволутивен став, тврдејќи дека правилата на правдата пораснале со нас затоа што ни помагаат да живееме заедно во мир како _општествени суштества_. Во секој случај, се чини дека имаме природни чувства на правда кои помагаат да се промовира соработката и добротo функционирање на човечкото општество. Да немавме такви чувства и да не чувствувавме неправда – да речеме, да не преземаме ништо кога луѓето биле ограбени или убиени– не би преживеале долго.

Затоа, законодавната и судската власт на слободното општество не може да диктираат каква треба да биде правдата. Сите правила за кои би можеле да сонуваат, веројатно нема да функционираат подобро од оние што се дел од нашата природа. Сè што може да се надеваат дека ќе направат е да откријат кои се правилата на правдата. 

Ова може да се види во функционирањето на обичајното право или локалните правни системи. Споровите меѓу поединци - спорови за меѓи меѓу соседите, на пример - се изведуваат на суд. Судот треба да одлучи кој исход би бил праведен, со оглед на конкретните околности на случајот. Вториот спор за меѓа може да биде сличен на некој, но не и на друг, и судот треба да направи уште еден обид да го најде правичниот исход. Судиите не донесуваат одлука самоволно. Тие ги применуваат долго прифатените принципи во новите ситуации.

И низ долгиот процес на вакво тестирање, постепено се појавува заедничко разбирање за тоа кое однесување меѓу соседите се смета за праведно, а што се смета за неправедно.

_Правдата не е закон, морал или рамноправност_

Основна карактеристика на правилата на правдата во слободно општество е тоа што тие треба да важат подеднакво за сите. Различни луѓе во исти околности треба да бидат третирани на ист начин.

Законите и правдата не се секогаш истата работа. На пример, законите не ги третираат луѓето еднакво секогаш. Тие можат да бидат создадени од елити токму со цел да им помогнат на пријателите и да им наштетат на непријателите. Тоа се неправедни закони.

Правдата и моралот не се иста работа. Многу луѓе можеби го сметаат предбрачниот секс за многу неморален. Но, тоа не го прави неправеден. Никој друг не е повреден со консензуални постапки како овие; така што според принцип на ненанесување штета не е праведно да се казнат оние што ги преземаат. Повторно, законите што го прават тоа се неправедни закони. Ако законот може да ги казнува луѓето само затоа што другите сметаат дека нивното однесување е навредливо, нема да остане слобода за ниту еден од нас. 

Еднаквоста, исто така, не е исто што и правдата. Фактот дека некои луѓе се богати, а други сиромашни не го прави општеството неправедно. Праведното општество може да биде исто и рамноправно. Под услов луѓето да го стекнат својот имот легитимно и без принуда, тие постапуваат сосема праведно.  

Некои критичари на приватната сопственост велат дека сопственоста може да потекнува само од кражба. Ова не е вистина. Првите луѓе кои можеби прогласиле за своја парче неискористената и несакана дивина, не му наштетиле на никој друг. Ако тие тогаш имале корист од одгледување на земјиштето или откривање на скапоцени минерали под него, тоа било нивна среќа: никој друг не бил оштетен, така што не била направена неправда. 

Слично на тоа, ако еден претприемач измисли нов производ или процес, и се збогати продавајќи го, никој не е повреден: напротив, целиот свет има корист од иновацијата.

_Спроведувањето на правдата_

Клучната цел на слободното општество е да ја минимизира употребата на сила. Но, правдата мора некако да се спроведува. Ако луѓето им нанесуваат штета на другите, очекуваме да бидат казнети, да речеме со парична казна или затвор. Тоа значи употреба на сила против злосторникот. Ако треба да надвладее правдата, неизбежна е некаква принуда.

Слободно општество ја разрешува оваа дилема давајќи им го монополот на принуда на граѓанските власти. Само тие можат да употребат сила, па дури и тогаш само за спроведување на правдата и заштита на граѓаните од внатрешни и надворешни непријатели. Употребата на сила на други лица е забранета. 

Ако владата го има монополот на сила, тој мора да биде строго ограничен. Владите се составени од човечки суштества и на ниту едно човечко суштество не може да му се верува дека непристрасно ќе ја користи силата на принуда. Искушението да се користи за личен интерес е преголемо. 

Според тоа, правосудниот систем на слободно општество вклучува строги правила кои ја ограничуваат присилната моќ на властите. На пример, мора да постојат силни правила за овластувањата за истрага и апсење, за тоа како се судат случаите и како се изрекуваат казните. Овие процедурални правила се однесуваат на тоа како се донесуваат одлуките, а не на тоа што се одлучува. Овие правила мора да се почитуваат за да може судскиот процес да се смета за праведен.

_Закани за правдата_ 

Оваа рамка треба да биде робусна ако поединците не се прогонуваат неправедно од принудната моќ на властите. Лесно се поништува, дури и од луѓе кои мислат дека дејствуваат во интерес на правдата. Судиите, на пример, понекогаш мислат дека нивната работа е да создадат правичен исход, наместо да ги следат процедуралните правила. Но, таквиот правосуден активизам ги става личните мислења на судиите над правдата. Тоа, исто така, го прави исходот на судската постапка непредвидлив: за истото дело може да се доделат различни казни, во зависност од конкретниот судија. А на оние кои се на власт, им дава поголемо влијание врз судските резултати: ако можат да ги поткупат или заплашат судиите, можат да ги променат казните на луѓето. Но, ако постојат цврсти процедурални правила кои мора да се почитуваат во секој случај, таквото влијание е спречено. Ова е клучна заштита за оние кои се појавуваат пред судовите.

Друг пристап што го поткопува спроведувањето на правдата е идејата за _социјална правда_. Намерното создавање поеднаква распределба на богатството и приходите е во спротивност со принципите на сопственост и правда. За да се создаде еднаква распределба, треба да се одземе од некои луѓе и да им се даде на други.

Правилата за сопственост, кои им даваат на луѓето право да поседуваат имот и да располагаат со него како што сакаат, треба да се поништат. Повторно, штом им дадеме на властите толкава моќ, никој не е безбеден. Бизнисот исто така ќе биде спречен: зошто некој да ризикува или да вложи напори за да стекне имот, ако властите можат да го конфискуваат? 

Меѓутоа, прецизните правила што треба да важат за сопственоста на имотот не се секогаш очигледни. Дали мојата сопственост на парче земја ми дава право да ги користам минералите под него? Дали ми дозволува да им забранам на луѓето да летаат над него во авион? Може ли да спречам фабрика која се наоѓа во моја близина да ми го загадува воздухот со зачаден оџак? Овие детали треба да се утврдат.

А во слободно општество, тие се утврдуваат, со тоа што постојано се тестираат и усовршуваат во судовите, од непристрасни судии кои се обидуваат само прецизно да утврдат кои се всушност правилата на правдата. 

_Природна правда_

Во слободното општество, целото законодавство и спроведување на законот мора да ги следат принципите на правдата - принципи толку длабоко вкоренети во нашата човечност што се нарекуваат природна правда.

Прво, законот мора да биде познат, јасен и сигурен. Ако законот е таен или постојано се менува, поединците не можат да знаат дали го прекршуваат и затоа не можат да се заштитат од кривично гонење.

Законите исто така мора да бидат предвидливи. Поединците треба да бидат способни да откријат каде се применуваат законите, а каде не, и какви ќе бидат последиците од нивното прекршување. Дури и во наводно слободните општества, законите често се воведуваат за една цел – како што е спротивставување на тероризмот или организираниот криминал – и потоа се користат за сосема друга цел. Граѓаните може да се соочат со строги казни за, всушност, помали прекршоци.

Второ, законите не можат да делуваат _ретроактивно_. Тие можат да се применуваат само за идни активности. Во спротивно, луѓето може да бидат кривично гонети за дејствија кои биле дозволени кога ги извршиле. Повторно, наводно слободните општества потфрлаат во ова. На пример, закон на Обединетото Кралство од 2008 година со кој се забрануваат одредени шеми за избегнување данок го измени претходното законодавство на начини со кои наметна даночна обврска за 3.000 луѓе кои не постапувале незаконски во тоа време.  

Трето правило на правдата е дека законот не може да бара од поединците да направат нешто неостварливо, бидејќи тоа исто така ќе им оневозможи на луѓето да го избегнат прекршувањето на законот. Дури и наводно слободните земји, исто така паѓаат на овој тест, особено кога законите се судираат: па така, прописите за пожари може да бараат од сопственикот да постави излез од пожар на зграда, што законите за планирање забрануваат да се менуваат - така што во секој случај, сопственикот го прекршува законот. Уште повеќе вознемирувачки е тоа што неправедните влади може да користат намерно неостварливи закони за да ги прогонуваат своите противници. 

Друго клучно правило за природна правда е _пресумпцијата на невиност_. Никој не може да биде третиран како да е виновен додека тоа не се докаже, дури и ако случајот против него изгледа непропустлив. Клучно, тоа значи дека властите треба да ја докажат неговата вина, а не тој да ја докаже својата невиност. Ова им отежнува на владите да ги вознемируваат своите непријатели со лажни обвиненија: сите обвиненија треба да се докажат на суд пред луѓето да бидат казнети. 

Последен клучен принцип е дека _судиите и судовите треба да бидат независни_ од политичките власти. Треба да има поделба на овластувањата меѓу оние кои го донесуваат законот и оние кои судат по него. Судиите не смеат да бидат обични агенти на политичарите: нивните политички ставови треба да бидат ирелевантни за тоа како се справуваат со случаите. Ако судиите се толку блиски со политичарите и лесно потпаѓаат под влијание или се заплашени од нив, тогаш судскиот систем им служи на политичките интереси, наместо на вистинската правда. Послободните општества често имаат независни органи за да назначат судии или да ги назначуваат доживотно, што го намалува влијанието што политичарите можат да го вршат врз нив. 

**Владеењето на правото**

_Значењето на владеењето на правото_ 

Ништо појасно не разликува слободно од неслободно општество од владеењето на правото. Ова е идејата дека граѓаните треба да бидат управувани од јасни и општи начела на правото, а не од произволните каприци на монарсите и политичарите. Законодавците не можат да прават како што сакаат. Нивните закони мора да важат подеднакво за сите, вклучувајќи ги нив самите. 

Целта на владеењето на правото е да ги заштити поединците од практикување на арбитрарна моќ. Ако на владите им го дадеме монополот на сила, мора да се погрижиме таа да се користи само за наменетите цели, предвидливо, со соодветна одговорност и за општа корист на целото општество, а не на некоја елита. 

Владеењето на правото се грижи оние кои се на власт да се соочат со исти казни за сторување деликти, како и сите други. Вознемирувачки голем број на земји им даваат на своите сегашни и поранешни владини лидери имунитет од гонење – и како резултат на тоа, голем бој од тие лидери ја избегнале правдата. Иако постои случај за заштита на јавни личности – и кој било друг – од неосновани (или политички мотивирани) и вознемирувачки гонења, не постои случај за давање имунитет на некого од вистинска правда. 

Владеењето на правото, значи, се потпира врз општи и трајни принципи, наместо на променливите и произволни одлуки на владетелите. Ни гарантира природна правда преку правила како што се еднаквост пред законот, независно судство, слепа правда, судење во разумен рок (да не се држи долги периоди без судење), да не биде вознемируван од властите (да речеме, со постојано судење за истото дело – т.н. двојна осудуваност), пресумпција на невиност (така што не сте третирани како виновни додека не сте осудени) како и сигурност, стабилност и изводливост на законите.

И најважно, оние кои донесуваат закони се обврзани со нив како и сите други. Едно општество не може да биде слободно ако некои луѓе, колку и да се возвишени, не одговараат за своите постапки. 

_Заштита на владеењето на правото_ 

Земјите имаат различни начини да спречат нагризување на владеењето на правото од страна на оние што се на власт. Тоа вклучува пишани устави, судски процеси изградени врз обичајно право, преседани и основна заложба за природна правда. 

Пишаните устави можат да му дадат сила на владеењето на правото. Но, многу е полесно да се создаде таков устав при раѓањето на нова земја, кога граѓаните се собираат за прв пат, наместо во зрела земја, каде што елитите и нивните интереси веќе имаат контрола врз моќта и веројатно ќе го извртуваат секој нов устав во своја корист. 

Владеењето на правото, исто така, може да биде поткрепено со долгогодишни преседани бидејќи различни случаи се изведуваат на суд. Поединците можат да се спротивстават на пресудите на законодавците и функционерите, и да ја тестираат нивната правда и законитост на суд. Постепено, преседанот ги означува границите на официјалната моќ. 

Трет начин за зајакнување на владеењето на правото е преку промовирање на дискусија за правилата на правдата и принципите кои ја поткрепуваат општествената хармонија. Ако преовладува слободата на говор и секој може слободно да расправа за овие идеи, на властите им станува многу потешко да го извртуваат нивното толкување за своја корист.

Една клучна идеја што произлегува од дискусиите за владеењето на правото е дека, ако луѓето првпат се соберат заедно за да одлучат за принципите според кои треба да бидат управувани, никој не би се согласил да биде принуден, освен на начини – како што се казните за кражба или насилство – што сите тие би ги сметале за оправдани. Така, може разумно да заклучиме дека сите слободни општества треба да се засноваат на општи правила кои ја ограничуваат принудата и спречуваат одредени групи да можат да ги искористуваат другите.

_Спроведување на правда_

Без оглед на општите правци кои се избрани за да се заштити владеењето на правото, постојат одредени конкретни мерки кои секако помагаат.

Судиите мора да бидат лично, но и политички, независни. Во спротивно судскиот систем нема да биде почитуван, а во име на правдата ќе се прават огромни неправди. Во многу земји, судиите се недоволно платени, неодговорни и слабо надгледувани: така што тие одлучуваат за случаите врз основа на мито, а не врз основа на законот. Наместо тоа, судиите мора да бидат соодветно платени и редовно да се контролираат за таквата корупција ниту да биде потребна, ниту пак толерирана.

Правниот систем исто така треба да биде поддржан од добра судска администрација. Во многу држави може да бидат потребни месеци, па дури и години за дури и мал спор да стигне до судовите поради огромната бирократија и недостатокот на поттик на службениците да управуваат со случаите. Правниот систем заснован на преседан има потреба од брз пристап до минатите случаи и пресуди, така што случаите не се доведуваат непотребно на суд само затоа што нема записи за претходни преседани.

Во многу држави, наместо дел од решението, полицијата е дел од проблемот. Поради нивната моќ на апсење и притвор, тие можат да им нанесат големи неправди на луѓето и да имаат корист преку корупција. Таков симптоматичен случај се полицајците кои изрекуваат мали „глоби“ за вистински или замислени помали сообраќајни прекршоци. Станува дел од културата што преовладува – но штом ќе се прифати принципот на поткуп, нема правило за спречување на многу полоши работи. Полицијата треба да биде соодветно обучена и надгледувана, идеално со независна агенција овластена да истражува и да дејствува по жалбите против нив.

Исто така, бирократијата мора да биде назначена по заслуги, а не преку политички услуги. Тие мора да бидат соодветно одговорни. Донесувањето одлуки за политичка или лична корист треба да се казниви.

Изборите мора да бидат фер за да надвладее правдата и владеењето на правото. Мора да има слободен говор за да можат кандидатите кои се критички настроени кон властите да застанат и да го кажат своето мислење. Исто така, мора да има тајни гласања и вистинска независна изборна комисија за да се осигура дека изборните граници се исцртуваат праведно и изборите се спроведуваат чесно.

_Правда и економски напредок_ 

Владеењето на правото е и економски, но и општествено битен феномен. Секоја година, Светската банка ги рангира државите според леснотијата на водење бизнис во нив. Привлекувањето бизнис и инвестиции од странство и олеснување на трговијата на луѓето дома, секако е важен фактор за економскиот развој и напредок на населението. Индексот ја разгледува транспарентноста на даноците и регулативите, нивото на корупција меѓу службениците и колку лесно луѓето можат да започнат бизнис, да регистрираат имот, да тргуваат преку границите, да се справат со несолвентност итн.

Сингапур, кој во економска смисла е многу слободна (иако многу помалку социјално слободна), е на првото место на глобалното рангирање веќе седум години, следен од други релативно слободни држави како Хонг Конг, Нов Зеланд, Данска, Обединетото Кралство и САД. Следува Република Кореја, уште една економски слободна, но социјално прилично ограничена земја. На дното на рангирањето се земјите каде правдата и владеењето на правото се ноторно слаби – како Конго, Венецуела, Зимбабве, Ирак, Камерун, Боливија и Узбекистан.

_Закани на владеењето на правото_ 

Во многу земји, особено земјите во развој, преовладуваат разновидни системи на правда. Покрај законите и правосудните системи на државно ниво, често постојат локални, племенски или религиозни правни системи, како и приватно или договорно право меѓу поединци.

Корупцијата е поверојатна во државните системи. Локалните, верските и приватните правни системи обично имаат многу подлабоки корени во природната правда, а со тоа и пошироко прифаќање. Спротивно на тоа, државните системи честопати беа наметнати од колонијалните или окупаторските сили. Можеби никогаш не биле прифатени со отворени раце, но нивната моќ и покровителство остануваат да ги експлоатира секој корумпиран човек.

Луѓето во владата и државните судства често не гледаат ништо лошо во искористувањето на државната моќ. Војската, полицијата и службениците земаат мито. Речиси се очекува од политичарите да ја ограбат државата за да имаат корист од нивната локална заедница, па дури и за себе. Но, она што се смета за погрешно во личниот живот, треба да се смета за погрешно и во јавната сфера.

На места каде патувањето и комуникациите се тешки, а локалните прашања се најитни и најважни, мешавината на системи може да има смисла. Но, целта мора да биде сите системи на правда да имаат овластување и согласност со локалните закони, јасност и принцип на државни закони и објективност на владеењето на правото.

**Човекови права**

_Дефинирање на човековите права_ 

Од таквите размислувања за правдата произлегува идејата за човекови права. Ова е идејата дека на луѓето им се должат основни слободи врз основа на нивната хуманост – права кои, како природниот закон, промовираат непречено функционирање на општеството, но права кои се конкретно признати како универзални (важат секаде и за секого) и неотуѓиви (не можете да се откажете од нив, ниту да ви бидат негирани од другите).

Овие човекови „права“ би можеле подобро да се наречат човекови слободи. Тие вклучуваат слободи како што се поседување имот, самоопределување и самопоседување на сопственото тело и труд, слобода да се движите и да се преселите каде што ќе посакате и слобода да ја практикувате сопствената религија. Нивниот ефект е да ја ограничат државата во тоа како може да се однесува со луѓето.

За жал, „човековите права“ често се мешаат со законските права кои се испорачуваат преку политичката структура или со општествените и културните норми. Но, законите со кои на работниците им се даваат платени одмори, на пример, не се човекови права бидејќи не се универзални. Тие важат само за работниците и само во земјите каде што таквиот луксуз е достапен. И тие можат да бидат отуѓени - работникот може да се откаже од правото на одмор во замена за пари, без да изгуби никаква слобода. Исто така, законите за еднаква плата на мажите и жените не се човекови права бидејќи тие не се барање за човекова слобода, туку принуда врз работодавачите.

Ниту групните права не се човекови права. Тие не се применуваат универзално. Посебниот третман што им се дава на, да речеме, домородните народи во Америка се само законски привилегии: другите луѓе не ги уживаат. Нешто не може да биде „човеково“ право ако не се фокусира на хуманоста на луѓето, туку на нивното членство во некоја посебна група.

_Слободи, права и должности_ 

Важно е да бидеме јасни за ваквите прашања. Mешањето на човековите права со општествените норми и правните привилегии им дава лажен авторитет на второто и ја поткопува целата идеја за првото. Иако некои работи – еднаква плата, платени одмори или дури и посебно признавање на некоја хендикепирана група – можеби се посакувани, но факт е дека не се човекови права.

Човековите права ја гарантираат нашата слобода - тие не поставуваат присилни барања врз никој друг. Слободата на говор, на пример, не наметнува никаква обврска или должност на никој друг, освен обврската или должноста да се почитува. Никој не е обврзан да ви обезбеди колумна во весник или радио емисија за да може да се емитуваат вашите ставови, ниту да помогне да се осигурате дека навистина зборувате слободно, ниту дури да слуша што би можеле да кажете.

Спротивно на тоа, Декларацијата за човекови права на Обединетите нации го наведува _правото на бесплатно образование_. Но, бесплатното образование не е човеково право затоа што тоа подразбира дека другите луѓе се обврзани да платат за тоа. Обезбедувањето на образованието чини – време, труд, материјали и пари, кои се трошат за негово обезбедување.

Во едно навистина слободно општество, никој не може да има право да ужива во образованието бесплатно, бидејќи тоа би ги обврзало другите луѓе да ги обезбедат тие ресурси. (Се разбира, многу луѓе би биле подготвени да ги споделат трошоците: но слободното општество не може да ги принуди.)

Многу често, луѓето зборуваат за правата без да ги спомнуваат, па дури и да ги признаат, имплицираните обврски на другите, принудата која е потребна за нивно спроведување и пошироката штета што ја создава оваа принуда.

Уште еднаш, не постои право на благосостојба во слободните општества: тоа би значело дека некои луѓе имаат обврска да ги издржуваат другите, кога единствената обврска е да не им наштетуваат. Но, тоа не значи дека сиромашните или хендикепираните луѓе поминуваат полошо отколку во (држава со) култура на благосостојба. Даночните трошоци за благосостојба можат да ја обесхрабрат работата и бизнисот, правејќи го целото општество посиромашно, а бенефициите од социјалната помош може да поттикнат зависност. И филантропските тела во богато, слободно општество би можеле подобро да ги поддржуваат оние на кои им е потребна помош од бирократските владини агенции.
