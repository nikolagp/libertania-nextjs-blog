---
title: Дали слободарството е идеологија?
date: 2021-12-10T00:00:00.000Z
tags:
  - еидологија
  - идеелогија-и-идеотелија
  - идеологија
  - либертаријанизам
  - слобода
  - слободарство
author: Default Author
category: текстови
coverImage: vox-1.jpg
---

### _Крај на идеологиите_

Дали слободарството или либертаријанизмот е идеологија е прашање кое се поставува првенствено во слободарските кругови, но и помеѓу сите оние кои се заинтересирани за идеологија, начинот на функционирање на општеството, и посебно за контурите на неговото функционирање или општествено уредување. 

Некои слободари избегнуваат да му дадат однос со идеологија, поради проста причина, што зборот идеологија најчесто е поистоветен со смртните -изми на 20-тиот век, како што се фашизмот, национал-социјализмот, комунизмот, национализмот и слично. Од таму, поимот идеологија доаѓа со голем товар, и неговата употреба во дискурсот често знае да поттикне не толку пријатни чувства, но исто така може да предизвика и страст гаена кон одреден сет на идеи. Посебно во Македонија, зборот идеологија е поврзан со левите или десните политички струи, или делиш идеологија на ВМРО, патриотизам, па дури и национализам, или на социјализам, комунизам, левичарство и слично. Дотолку повеќе, поимот често е вклучен во популистичките дискурси, кои _харизматичните лидери_ им ги овозможуваат на незадоволните маси. Ако си некаде помеѓу екстремите, најверојатно си прагматичен и избегнуваш да го користиш, посебно во јавни или академски настапи. Во таа насока и Фукујама прогласи крај на идеологијата, заедно со крајот на историјата, констатирајќи дека либералната демократија е доминантна и најпривлечна по падот на Берлинскиот ѕид, а идеологиите и -измите се излезени од мода. Со негодувањето на идеолошкиот карактер на слободарството или либертаријанизмот, овие слободари сакаат да го позиционираат негде измеѓу екстремите, и да го прикажат во прагматичен, прифатлив, а помалку радикален стил.

Од друга страна постојат и слободари, кои што добро го разбираат неутралниот феномен на идеологија, исчистен од левичарски и десничарски флоскули, научно го аспектираат, и го етикетираат слободарството како идеологија, или нешто слично на идеологија (идеолошка тенденција), заедно со другите -изми или идеологии (па и слободарството е либертаријани-зам, либерали-зам или анархи-зам). Самото отфрлање на идеолошкиот предзнак, по автоматизам не го прави сетот од идеи за општествено уредување ниту добар, ниту пак лош. На идеологијата, пред се треба да и се пристапи од научен аспект, а дополнително и од активистички. И Карл Маркс, го отфрлил идеолошкиот карактер на неговиот _научен социјализам_ или _дијалектички материјализам_, но тоа не игра улога во заклучокот дека социјализмот или комунизмот е и тоа како идеологија, и можеби највлијателна во 20-ти век. Друго прашање е колку е добра, или лоша идеологија, и кои се аксиомите од каде ќе се брани нејзината моралност.

Пред да се увиди потенцијалниот идеолошки карактер и основните идеолошки премиси на слободарството, најпрво треба да се определи поимот на идеологија и да се издвојат нејзините составни делови или форми во кои се појавува.

### _Идеи и идеологија_

Што е идеа, дали е спротивно на материја, дали е нешто што реално постои, или е производ на нашата имагинација и мисловни активности? Самата по себе, секоја идеа не е ништо повеќе од плод на човековата мисла, но во исто време, таа е потенцијална реалност во зародиш. Секоја креација, секоја промена, како и секое дејство на поединецот започнува со идеа. Се што човекот направил, и ќе прави во иднина, најпрво започнува и ќе започне со идеа. Од тука, прашањето за идеите и реалниот свет е клучно прашање.

Идеологијата најопшто може да се објасни како збир од верувања за светот и неговото функционирање. Таа претставува обид да се аспектира светот, со сите негови законитости и причинско-последични врски. Славој Жижек, кој со голем ентузијазам твори на оваа тематика, ја определува како,,очилата преку кои го гледаме светот“. Од таму, таа е перспектива за општествената реалност, како и нејзина критика. Дотолку повеќе, идеологијата не е врзана само со разбирање на светот и нудење на некаква критика, туку нејзината срж е, како вели Ротбард „транформирање на идеата во реалност“. Разликата помеѓу идеологија и политичка идеологија е што последното е специфично и се однесува на сет од идеи кои го обликуваат политичкиот светоглед, ја разобличуваат политичката реалност и даваат насоки за промени во општествениот контекст. Идеологијата може да биде сфатена и како ,,огромен обид за темелна промена на општествената реалност“ преку понуда или изнуда на нов светоглед и/или алтернативна реалност. 

Идеологијата претставува сет од идеи за функционирањето на општествените процеси или, заедно со критика на општественото статус кво, и секако алтернатива на статус квото. Дополнително, секоја идеологија, имплицитно или експлицитно содржи и стратегија за поттикнување на промената, или постигнување на алтернативата на статус квото.

### _Анализа на идеологија_

Бранислав  Саркањац во својата [_Идеологијата и поединецот_](http://makedonija.rastko.net/cms/files/books/4c292ac54d2ba.pdf) прави одлична анализа на идеологијата, аспектирај ја преку трите форми во кои може да се појави или трите нејзини конститутивни делови, имено **_еидологија_**, **_идеелогија_** и **_идеотелија_**. Дополнително и професорот Горан Илиќ од Правниот факултет во Битола, во својата _ЕУтопија_, пишува за _идеологиска схема_, инспириран од работата на Саркањац, и му дава контекстуализација на идеологијата, во надворешно-политичкиот идентитет на Европската унија.

Еидологијата претставува оној пасивниот дел, кој се однесува на идеологијата и може да се поистовети со _израз_ или _слика_ или _рефлексија_ на општествените односи, институции и контексти. Аналогна, идеологијата како еидологија пасивно ја аспектира, или ја проучува општествената реалност, поставеноста на институциите, и посебно државата, во смисла на слободарството. Таа е одраз на првото својство на идеологијата, а тоа забележување и перцепција на стварноста и врските во општеството.

Идеелогијата, од друга страна е активниот дел на идеологијата, кој е претставен како ред на идеи кои влијаат на општествената стварност, и со самото тоа на општествените односи, институции и контексти. Од тука, идеелогијата е активната страна која е насочена кон отелотворување и актуелизација на идеите, со помош на стипулирање, промоција и креација. Како е напоменато, секоја промена започнува со идеа, и секоја идеа е потенцијална стварност во зародиш. Најочигледен пример за активната страна на идеологијата е социјализмот, односно марксизмот, кој започна како идеа кај определена група на луѓе, и успеа да го мобилизира и трансформира половина свет во 20-тиот век. Идеелогијата, имплицитно ја опфаќа и стратегијата кон посакуваната промена, односно кон идеотелијата. Истата, генерално може да се активира со употреба на сила и закана со употреба на сила, или со мирољубиви средства.

Идеотелијата ја претставува самата цел на идеологијата, односно алтернативното општество која таа го нуди, на сметка на општествената сегашност, претставена преку статус-квото во општествената реалност. Таа го претставува општеството, или општествените контури, како што сакаат да ги видат идеолозите, односно оние кои ја пропагираат идеологијата.

Оваа типологија или анализа на идеологијата, ретко се наоѓа ескплицитно во конкретна идеологија. Така на пример, творците на социјализмот, во процесот на создавање на идеологијата на социјализмот, не тргнувале од тоа што е еидологија, идеелогија и идеотелија на социјализмот. Исто така, процесот на создавање на идеологија е широко дисперзиран, и голем број на субјекти потенцијално учествуваат во нејзиното создавање, било преку академски или философски текстови, или пак преку активизам во форма на памфлети, или крајно преку акција. Но, од друга страна, секоја идеологија може или се очекува да може да биде анализирана преку трите нејзини основни форми или конститутивни делови.   

### _Слободарство како идеолошка тенденција_

Слободарството, широко сфатено, може да се смета за идеолошка тенденција, за тоа што опфаќа повеќе струи, кои на различен начин го толкуваат истото, нудат различни оправдувања за личната слобода, различен пристап кон постигнување на нивната цел, но имаат и различна идеотелија, односно крајна проекција за совршено или добро општество. 

Некои од струите на слoбодарството, како идеолошка тенденција, можат да бидат: класичен либерализам, пазарен или индивидуален анархизам, социјално или лево слободарство, про-пазарен социјализам, анархо-капитализам, објективизам, радикален капитализам, палеолибертаријанизам, па се до ордолиберализам, _блидинг харт_ либертаријанизам и социјален либерализам.

Во однос на оправдувањата, постојат морално или философско оправдување и економско или утилитарно оправдување. Моралното оправдување тргнува од принципот на самопоседување на поединецот, додека пак утилитарното, тргнува од прогресот во општеството, кој може и е предизвикан како резултат на почитување на личната слобода на поединците.

Радикални струи во слободарството се оние кои што имаат пристап _сега и одма_, и што даваат афирмативен одгово на прашањето _дали би стиснале на копче со кое би го укинале секое мешање на државата во животот и акциите или делувањата на поединците_. За разлика од нив, прагматичарите имаат инкременталистички или постепен пристап во процесот на етаблирање на поединечната слобода, како основен принцип за организирање на општеството.

Исто така, во однос на идеотелијата, струите во слободарството можат да се поделат во две групи, и тоа анархисти или минархисти. Идеотелијата кај анархистите се поистоветува со бездржавно општество, во кој не постои монопол на физичка принуда, додека кај минархистите, таа е ограничена или држава ноќен-чувар (night-watchman state).

Постои однос на заедништво или блискост, од една страна помеѓу моралното оправдување на слободата, радикализмот и анархизмот како идеотелија, и од друга страна помеѓу утилитарното оправдување, прагматизмот и минархизмот, но тој однос не е крут и цврсто заснован.

### _Анализа на слободарство_

Доколку го аспектираме слободарството, или либертаријанизмот, како идеологија (или идеолошка тенденција), тоа значи дека истото можеме да го анализираме, преку методот на Саркањац, т.е. да го анализираме како еидологија, идеелогија и идеотелија.

Еидологијата, како одраз на општествената реалност, односно општествените односи, поставеноста на институциите, улогата и делокругот на властите, како дел од слободарството, ги аспектира показателите низ призма на слободарството. Тоа значи, дека еидологијата соодветствува со слика на повредена поединечна слобода во конкретна држава, регион или пошироко, силна државна регулација и мешање во личниот и општествениот живот, даночно оптоварени граѓани, силни контроли на граници, забранети дела кои немаат жртви (_victimless crimes_) итн. Еидологијата, како слика на општествената реалност, но и како критика, го покажува статус квото, но и тоа што е негативно со исото, како тоа да се смени, и во која насока да следат промените.

Идеелогијата е активната страна на идеологијата, која во себе ги содржи принципите на истата и се стреми истите да ги актуелизира во општествената реалност. Слободарската идеелогија, го содржи суштествениот принцип на слободарството, а тоа претставува принципот на само-поседување. Задача на идееологијата, е да го промовира и на крај да го втемели принципот во општествената реалност, за да ги заснова политичките институции на истиот. Почитување на самопоседувањето на секој поединец е гарант за слободно општество, манифестирано преку поединечна слобода, слободни пазари, доброволни односи, владеење на право и други последици на реализирањето на принципот. Во идеелогијата, може да се вметне и _стратегијата за општествена промена_, која во случајот на слободарството е мирољубива, и користи средства на образование, застапување, промовирање и градење на заедница околу идеите. Овие активности им даваат практичност, односно ги реализираат идеите, до нивното конечно реализирање во идеотелијата. Мирољубивата методологија на слободарството, се однесува на контексти во кои има барем делумна демократија, и каде барем дел од народот може да се изрази за своите политички светогледи. Но се поставува прашањето, дали мирољубивата методологија може да се примени и во услови на диктатура, воена хунта и слични недемократски режими?

Идеотелијата на слободарството, и тоа сфатено како идеолошка тенденција, се поистоветува со концептот на слободно општество. Во зависност од струите во слободарството, проекцијата на слободно општество може да варира, општество во кое има минимална држава ноќен чувар, до бездржавно општество. **_Држава ноќен чувар_** претставува концепт на држава, чија единствена задача е заштита на принципот на самопоседување на човекот и гаранција за исполнување на договореното помеѓу поединците. Сите други надлежности што ги имаат современите држави, се надвор од нејзиниот делокруг, и се предмет на пазарна регулација, односно поединечна согласност. **_Бездржавно општество_** е она во кое нема легитимен монопол на физичка принуда, или држава, а нејзините функции ги исполнуваат различни организации, агенции или компании, кои не претставуваат монопол, и нивната позиција не е _а приори_ зададена, туку истите се подлежни на пазарните законитости и механизми.

### _Дали слободарството е идеологија?_

Да, дефинитино, слободарството може да се третира како идеологија, затоа што ги содржи сите нејзини елементи, и се појавува во сите нејзини форми. Првично, тоа претставува одраз на општествената реалност, но и порив за измена на истата, со определен пристап и методологија, со стремеж кон целта на _слободно општество_.

Информирајте се повеќе:

- Бранислав  Саркањац - [_Идеологијата и поединецот_](http://makedonija.rastko.net/cms/files/books/4c292ac54d2ba.pdf)
- Горан Илиќ - [_ЕУтопија_](http://biblioteka.msu.edu.mk/book/411)
- Goran Ilik & Nikola Ilievski - Populist Liberalism: A Synthesis of Classical Liberalism and Populism
- Friedrich Hayek - [Intellectuals and Socialism](https://cdn.mises.org/Intellectuals%20and%20Socialism_4.pdf)
- Murray N. Rothbard - [Strategies for a Libertarian Victory](https://mises.org/library/strategies-libertarian-victory)
- Murray N. Rothbard - [Why Be Libertarian?](https://mises.org/library/why-be-libertarian)
- Murray N. Rothbard - [The Case for Radical Idealism](https://mises.org/library/case-radical-idealism)
- Murray N. Rothbard - [Concepts of the Role of Intellectuals In Social Change Toward Laissez Faire](https://mises.org/library/concepts-role-intellectuals-social-change-toward-laissez-faire-0) 
- Murray N. Rothbard - [What Libertarians Should Learn From the Abolitionists](https://mises.org/library/what-libertarians-should-learn-abolitionists)
- Paul D. Mueller - [Was Adam Smith a Libertarian?](https://www.libertarianism.org/columns/was-adam-smith-libertarian) 
- [Down with ideology?](https://www.youtube.com/watch?v=Zm5tpQp6sT4) – Talk with Slavoj Žižek 
- Tsao Haiti-tao - [A Theory of Ideology](https://www2.nsysu.edu.tw/sis/discuss/3A-1.pdf).
