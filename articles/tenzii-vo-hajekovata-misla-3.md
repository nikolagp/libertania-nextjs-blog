---
title: "Тензии во Хајековата мисла (3)"
date: 2021-07-02
categories: 
  - "блог"
  - "serijali"
tags: 
  - "фридрих-хајек"
---

Хајек често во фуснота во неговата книга Правото, законот и слободата, забележува дека германската судска пракса во 19. и 20 век не правела место за суштествено, за разлика од англиската верзија на судската пракса. Резултатот на ова може да се види во Шмитовата (Карл Шмит) „застрашувачка теорија“ на суверенитетот каде суверен е оној кој може да одлучува за исклучокот, односно кој зазема моќ во вонредна состојба, особено оние вонредни состојби кој самиот ги создава. Слични гледишта може да се најдат и во ставовите на германските правници во 30-те години на минатиот век, како на пример Радбрух, според кого суверенот треба да има моќ да создаде онаков закон каков што ќе посака, сѐ додека има конзистентност во неговото спроведување. Ова позитивистичко гледиште било прифатено од британските социјалисти. Така на пример, Харолд Ласки ќе напише во 1934 година дека Хитлеровската држава, исто како Британија и Франција е Rechsstaat во смисла дека диктаторските моќи се трансферирани кон фирерот законски. Секако, не сите Германци историски ја прифаќале позитивистичката теорија на правото. Хајек го отстранува од таа група Кант, Хегел и Шопенхауер, а јас би го додал и Гирке. Последниот не е спомнат од Хајек најверојатно бидејќи зафаќа преголема конзервативна страна во толкувањето на правните теории.

            Хајековиот аргумент за правото и правилата ни оддалеку не се имуни на критики. Ниту пак, како што Роналд Дворкин во повеќе наврати укажува, теоријата на правни преседани мора нужно да водат кон конзервативната традиција, ниту пак може да се каже дека создаваат спротивставеност помеѓу обичајното право и јавните политики. Но, Хајековиот аргумент целосно го спасува него од обвинувањата дека тој е само просто економски либерал загрижен единствено да ги замени сите видови на редови со тој на слободниот пазар. Всушност, Хајековиот аргумент му дава конкретно остварување и длабочина на диференцијацијата, првично на Оукшот, помеѓу цивилните заедници и економските заедници. Апстрактните правила, како што Хајек ги нарекува, не се дел од нечиј план, туку настануваат од општествената соработка со тек на време. Тие се параметри со чија помош општествената соработка помеѓу странци е возможна. Како со пазарот, користа од таквата соработка е значителна, бидејќи овозможува споделување на знаење кое го издржало налетот на времето преку разрешување на конфликти и остварување на општествена рамнотежа. Следејќи ги тие правила се обезбедуваме со практично знаење што понатаму ќе биде корисно во нашето однесување со другите, односно состојба која ќе ни овозможи да се здобиеме со знаење со цел да научиме како да се однесуваме кон другите и со другите.

            Или кажано на поинаков начин, законот се преточува од долгата историја на човековото искуство. Тој овозможува знаење што не може да биде сведено на формула, ниту пак може да биде сместено во главата на еден човек, но што е сепак дисперзирано низ времето, во историското искуство на човековите заедници. Како што цените на пазарот содржат во себе информации од различните луѓе што учествуваат во економијата, така и законите во себе содржат информации дисперзирани општествената историја. Оттука само малку недостасува да се парафразира Бурковата одбрана на обичаите, традицијата и „предрасудите“ против „рационализмот“ на француските револуционери. Ако треба да ја ставиме поентата на Бурк во современ контекст, тогаш ќе кажеме дека знаењето што ни е потребно во непредвидливите ситуации во човековиот живот, ниту е изведено, ниту е содржано во искуствата на само еден човек, ниту пак може да биде изведено a priori од универзални закони. Тоа знаење ни е оставено нас од обичаите, институциите и начинот на однесување граден низ генерациите преку „експеримент“ на обиди и грешки на луѓето кои живееле пред нас.

Текстот е преземен од личниот блог на авторот, и можете да го најдете [тука](https://ilijav.substack.com/p/-3).
