---
title: Моралните и економските придобивки од слободата
date: 2021-10-18T00:00:00.000Z
tags:
  - богатство
  - ејмон-батлер
  - капитализам
  - правда
  - слобода
  - слободно-општество
  - сопствен-интерес
  - филантропија
author: Default Author
category: преводи
coverImage: 2.jpg
---

## Книга: Основи на слободното општество

## **Слободно општество**

_Што значи слобода_ 

Слобода означува повеќе од тоа едноставно да не се биде во затвор или заробен. Тоа значи право да се постапува, зборува или мисли како што сакате без наметнување на угнетувачки ограничувања од страна на други, вклучувајќи ги и оние кои се овластени за тоа. Тоа се однесува на вашата личност, фамилија и социјален живот, како и вашите политички погледи и економски односи со другите.

Слободно општество е она кое се обидува да се придржува до овие идеали. Како во минатото така и денес, слободата се покажува како извонредно успешна во создавање на богатство и негово распределување меѓу граѓаните. Се покажа како една од најкреативните и најпродуктивните сили на човештвото. Ги подобри животите на луѓето – пред се на оние најсиромашните - низ целиот свет.

Слободата значи дека на вашиот пат не ви се ставаат пречки, ниту ограничувања, кои ве спречуваат да постапувате како што сакате. Да не бидете принудени, насочени, застрашени, притиснати, манипулирани или да не ви се мешаат, наметнуваат, или закануваат другите. Тоа значи да бидете во можност да си го живеете животот без да бидете нападнати, измамени, ограбени или повредени. Тоа е затоа што принципoт на слобода важи подеднакво за сите во едно слободно општесто. Никој од нас нема никакво право да им се меша, да ги попречува или повредува другите, што би ја негирало нивната слобода.

Тоа значи дека, слобода постои се додека други луѓе не се повредени. Вашето право да замавнете со тупаница завршува на врвот на мојот нос. Вие не практикувате слобода ако им се заканувате, принудувате, ограбувате, напаѓате или ги убивате другите. Напротив, вие ја ограничувате нивната слобoда. Ова го претставува таканаречениот принцип на ненанесување штета_:_ _слободни сте да правите што сакате се додека истото не им наштетува на другите_.

Исто така, вие не ограничувате ничија слобода пружајќи отпор на нивната агресија. Слободата и принципот на ненанесување штета ви овозможуваат да ги ограничите другите да ви наштетат на вас и вашите блиски. Вие исто така имате право да се замешате, се со цел да спречите нанесување штета врз другите, вклучувајќи и непознато лице, иако оваа функција на заштита им е оставена на полицијата и правните органи.

Меѓутоа, принципот на ненасилство се однесува само на нанесена штета врз другите. Тој ви дозволува да правите што сакате со вашето тело и вашиот имот или сопственост, се додека не ја нарушувате слободата на трети лица во процесот. На пример, вие смеете да го подарите сето она што го поседувате, да ризикувата повреда правејќи нешто опасно или пак да го повредите своето тело, и тоа се додека наведеното не предизвикува штета врз другите. И можеби другите луѓе ќе се обидат да ве обесхрабрат од ова самоповредување, но тие не можат физички да ве спречат, ако е тоа ваш свесен избор.

_Слобода и улогата на државата_

Можеби звучи сурово да се каже дека ние немаме право да се мешаме во постапките  на другите, дури и кога тоа е за нивно добро. Но, никој од нас навистина не може да знае што всушност е во нечиј интерес. Тие имаат подобро разбирање за своите вредности, околности, потреби, желби, стравови, цели и аспирации, отколку било кој друг. Тие се најдобрите судии за своите цели и постапки.

И аутсајдерите можат да бидат пристрасни во однос на тоа како судат за другите. Ако дозволиме луѓе да се мешаат во слободите на другите, тие можат да го направат тоа на начин од кој (свесно или несвесно) ќе имаат лична корист наместо лицето во чие име дејствуваат. Ова е причината зошто одлуките за ограничување на другите лица им е препуштена на полицијата и судството, кои - во навистина слободно општество,  би биле пообјективни.

Оттаму, кои и да сме, нашите лични цели се најдобро исполнети во општество во кое сме слободни. Во такво општество, улогата на државата е да ја заштити нашата слобода од други повреди – и да ја зголеми онаму каде што е нецелосна. Кога луѓе се здружуваат за да создадат влада или било каква форма на власт над себе, ова е она што треба да го имаат на ум: да ги заштити и прошири нивните слободи, а не да ги ограничи.

Меѓутоа, многу често владите не се создадени на овој начин. Тие се наметнати врз населението од страна на групи кои се спремни да ја искористат моќта за подобрување на сопствените интереси, а не да ја зголемат сечија слобода. Таков грабеж често се случува со целосна согласност од страна на мнозинството, кое пак добива искористувајќи го малцинството. Но, слобода не се бројќи: за да има било какво значење таа треба да важи подеднакво за целото население.

Дури и влади кои навистина го имаат општиот интерес често ја намалуваат слободата, бидејќи тие целосно не го разбираат или почитуваат принципот на ненанесување штета, ниту пак ја гледаат штетата која ја причинуваат нивните интервенции. 

Владините цензури, на пример, можеби забрануваат одредени мисли и зборови или слики да бидат изговорени или емитувани, верувајќи дека овие можат да предизвикаат јавна навреда. Но во процесот тие им штетат на талентирани автори, артисти, режисери, новинари и другите, ограничувајќи ја нивната слобода на мисла и изразување, спречувајќи ги нивните кариери и недозволувајќи им го на плодот од нивниот труд, креативност и интелигенција. И откако принципот на државна цензура се прифати, станува премногу лесно за оние на власт да ја зголемат истата – забранувајќи било каква критика на нивната власт, или да речеме потиснувајќи ги сите идеи кои ги сметаат за заканувачки.

Повторно, добронамерни власти можат да воведат даноци се со цел да се израмнат доходите, незабележувајќи како ова им ја одзема слободата на даночните обврзници да уживаат во својот имот на ист начин како што тоа го прави обична кражба. Како и обичната кражба, заканата од таква конфискација е сигурен начин да се спречат луѓето да штедат и инвестираат – што пак ќе има штетни последици на сигурноста и напредокот на целото население.

Тие влади можат да тврдат дека дејствуваат во име на јавниот интерес, но од каде знаеме што всушност претставува јавниот интерес? Различни луѓе имаат различни и честопати спротивставени интереси. Балансирање на тие спротивставени интереси е невозможна работа. Но поединците многу подобро знаат и дејствуваат за своите интереси во однос на далечни власти кои користат службена моќ правејќи го истото. 

Принудата е зло. И иако некоја принуда – како на пример спречување на напаѓачи – може да претставува неопходно зло, ние сепак треба да бараме да се намали принудата на минимум. Многу поборници за слобода тврдат дека сите човечки битија имаат ‘природни права’ – како правото на живот и правото да се поседува лична сопственост – кои ги поставуаат границите на државната моќ над нас. Ние не би дозволиле други граѓани да не ограбуваат или ограничуваат, па така зошто да им дозволиме на владите да го прават истото?

Меѓутоа, во најголемиот дел од човековата историја луѓето не беа слободни. Влади не беа формирани со доброволен договор помеѓу поединците, туку беа наметнати од страна на оние кои беа подготвени да искористат сила. Но ниту еден поединец,  чиј живот е насилно насочен од некој моќник не е комплетна личност. Луѓето се морално целосно само ако ги прават изборите самостојно. Тие имаат многу мало морално значење ако другите бираат за нив. Бидејќи тогаш тие се само шифри, а не целосни човечки битија.

### **Mоралниот аспект на слобода**

Слобода дозволува луѓето да станат целосни битија користејќи ги нивните таленти и способности како што тие знаат најдобро – не само за себе, туку и за нивните семејства и блиски. Слободно општество не е мношто на изолирани и поединци, заинтересирани исклучово за своите интерес туку е  мрежа на социјални битија. Неговата способност да му помогне на целото човештво ја нагласува моралната димензија на слободното општество.

_Духовни и културни корени на слободата_

Како што нобеловецот економист Амартја Сен (Amartya Sen) истакна, слободата е универзална идеа. Таа има цврсти корења во безмалку сите религии и култури, од Исламот до Будизмот, од Азија до Западот. Индискиот император Ашока повика на слобода и политичка толеранција пред повеќе од дваесет века. Акбар, могулскиот императорот од шестнаесетиот век правеше класични набљудувања на толеранцијата, во времето кога инквизицијата прогонуваше религиозни дисиденти во Европа. Исламот, уште од своите најрани почетоци беше отворен за економска слобода и деловни субјекти, многу пред истите да бидат почитувани на Запад. Турските императори често беа потолеранти отколку Европските монарси.

Слободата, со други зборови, е совршено компатибилна со сите големи светски култури и религии. Таа не е исклучиво Западна идеја, ниту пак е материјалистичка, ниту пак ги става едните наспроти другите во општеството, тргнувајќи од цврсти општествени вредности. 

Навистина, слободно општество се потпира на луѓе кои се согласни за заеднички правила кои забрануваат штета, измама, експлоатација и злоупотреба на моќ – правила кои помагаат да се создаде хармоничен општествен поредок во кој луѓето можат да коегзистираат и соработуваат. Во таа широка рамка, слободата им овозможува на луѓето избор за своите вредности, култура и религиозни обичаи. Тие не се приморани да прифатат вредности, култура и обичаи од некои државни власти.

_Култура на доверба и соработка_

Слободното општество не функционира врз основа на моќ и авторитет, туку доверба и соработка. Богатство во слободно општество се создава преку доброволна размена, преку луѓе кои создаваат корисни производи и ги тргуваат меѓусебно. Тоа не се создава преку тактики за грабеж од страна на предаторски елити, користејќи ја својата моќ за да извлечат даноци од јавностa или да си доделат монополи и привилегии себе си или на своите фамилии и нивните пријатели и нивните подружници. Тоа можеби е и начинот на кој најголемиот дел од богатството е создадено во повеќете земји низ човековата историја – преку експлоатација користејќи сила за принудување. Наместо тоа, слободното општество зависи од многу поздрав мотив нa доброволна соработка и размена.

За да има соработка и размена потребна е доверба. Никој нема да тргува со луѓе за кои мисли дека се алчни измамници – освен ако не се на тоа принудени или ако немаат друга алтернатива (на пример, кога властите и/или нивните пријатели го контролираат производството). Во слободно општество, луѓето имаат избор и се слободни да тргуваат на друго место, и поради тоа, производителите мораат да ги убедат купувачите – како оние сегашните, така и потенцијалните идни – дека се чесни. Тие мораат да ги исполнат своите ветувања или ќе ја загубат репутацијата со што ќе им пропадне бизнисот. И за повеќето луѓе, потенцијалната загуба на репутацијата и егзистенција претставуаат сериозна грижа.

Слободното општество не е раководено од горе, од страна на елити користејќи ја својата позиција. Тоа функционира поприлично природно и спонтано преку доброволните односи на обичните луѓе – зајакната преку култура на сигурност и чесност. Правилата кои ја водат оваа спонтана соработка се толку природни во едно слободно општество што луѓето дури немаат потреба да мислат на нив.  Не е потребно некои си власти да им кажат на луѓето да бидат чесни и ефикасни, или пак напорно да работат и соработуваат меѓусебно. Луѓето го прават ова природно секојдневно.

Потребата за доверба и соработка во слободно општество ги прави односите помеѓу поединците и групите многу поважна отколку во општествата раководени од позиција на моќ. Врските на духовните вредности, семејството, пријателствата, заедиништвата, наследството, соседството и здруженијата на луѓе со заеднички интереси стануваат се побитни. Многу влади во неслободни општества гледаат на таквите здруженија како закана за нивната власт, па се обидуваат да ги ослабат, уништат или забранат. Доброволни здружувања се многу поважни за луѓето, отколку нивната лојалност кон власта.

_Сопствен интерес и правила_

На слободното општество не му се потребни наредби од горе. Тоа функционира преку обичните луѓе кои ги прилагодуваат своите планови и постапки врз основа на оние на останатите луѓе. Она што им овозможува да го направат тоа е едноставниот збир на правила и вредности - како чесност и ненасилство (nonviolence) - кој спречува конфликт помеѓу различни луѓе со различни лични интереси.

Такви основни правила и заеднички вредности прават многу повеќе отколку да им дозволат на луѓето да живеат во мир. Тие исто така ги оставаат луѓето слободно да соработуваат се со цел да ги зголемат нивните заеднички интереси.

Одлуката за тоа што е во нивна корист не зависи од власта. Исто така власта не може да одлучи како нивните различни интереси треба да бидат балансирани, ниту да одлучи што треба да се направи за да се задоволат нивните интереси, ниту пак да ги принуди луѓето да го следат планот. Во едно слободно општество луѓето сами одлучуваат што е во нивен личен интерес и избираат како најдобро да ги подобрат своите интереси преку соработка со други луѓе. И тие се слободни да направат било какви зделки се додека никој не е повреден во процесот. 

Некои критичари не можат да видат како едно општество може да функционира и напредува освен ако не избира заеднички цели и ги обврзува сите граѓани да работат за нивно исполнување. Тие се плашат дека слободното општество ќе биде непроменлив, непродуктивен, неподобен судир на приватни амбиции – кои мора да бидат задушени за да се овозможи јавниот интерес да преовлада.  

Ова е грешка. Слободно општество прифаќа дека луѓето се заинтересирани (пред се) за личен интерес. Но тоа исто така прифаќа дека личниот интерес е така силна мотивација која не може лесно да биде потисната. Луѓето гледаат на „јавниот интерес“ – како што е дефиниран од страна на службениците и политичарите – како помалку итен и битен од нивиот сопствен интерес. А ние мора да запомниме дека личниот интерес е всушност корисен и важен: ако поединците ги запостават сопствените основни потреби (како храна, вода, засолниште, облека) тие нема да преживеат многу долго, без оглед колку е добротворно општеството во кое живеат.

Слободното општество го канализира личен интерес на корисни начини. Тоа не го сузбива со залудна надеж дека ќе создаде утопија. Се што бараат мноштвото правила е луѓето да не ги наметнуваат своите лични амбиции на другите. Луѓето се слободни да ги остварат своите лични интереси, сами или во партнерство со други, се додека ги почитуваат слободите на другите да го прават истото. Тие не можат да ги принудат другите да служат за нивни лични цели.

Стравот на критичарите дека слободното општество ќе биде постојана војна на натпреварувачки интереси паѓа во вода од фактот дека релативно слободни општества навистина напредуваат – и безмалку секогаш напредуваат подобро отколку оние поконтролираните. Користејќи мноштво на прости правила преку кои луѓето ја почитуваат слободата на другите, тие го канализираат личниот интерес во корисна соработка.

Слично, стравот дека поединците во едно слободно општество ќе мислат само на тоа како да ги подобрат сопствените интереси  е исто така грешка. Човечките битија се _социјални битија_. Тие имаат природен афинитет кон семејството, пријателите и соседите, чии интереси ги земаат предвид во своите постапки. Тие копнеат по почитта, добрата волја на своите пријатели и секако репутацијата да се биде добар сосед. Па така, доброволно ги приспособуваат сопствените интереси, се со цел да одржат добри односи со другите. Нивната „жртва“ е наградена, бидејќи е поверојатно другите да им помогнат за возврат.

Ова можеме да го забележиме во послободните општества. Давањето на другите, дури и кога не ги познаваме, преку приватна филантропија е многу поголема во послободни, отколку во помалку слободни општества – не само затоа што луѓето во нив со побогати, туку слободните општества ставаат поголем акцент на доброволните наспроти наметнатите општествени должности.

_Соработка преку договорени правила_ 

За да соработувате успешно со другите, потребно е сите да постапуваме предвидливо и доверливо. Соработката не би била возможна ако луѓето постојано се премислуваат, постапуваат на неопредвидлив начин или ги прекршуваат ветувањата. Слободно општество дозволува на луѓето да се однесуваат како што ќе изберат во нивиот личен живот, се додека другите не се повредени. Но тоа исто така поттикнува начин на постојаност во однесувањето кое е од суштинско значење за општествената соработка.

На пример, слободно општество има кодекс за контрола и пренос на сопственост. Ова овозможува луѓето да се стекнат со сопственост и да инвестираат во капитални добра – како куќи, фабрики и опрема која ќе го подобри нивниот понатамошен живот и ќе го направи производството полесно и поевтино – без опасноста да се биде ограбен или експлоатиран од страна на други луѓе или службеници. Овие правила - права на сопственост, не се создадени од страна на владите, туку се градеа со векови. Нивната граница подлежеше на тест во безброј расправи на безброј судови, градејќи правна рамка и пракса, која прави луѓето да се чувствуваат посигурно во нивната соработка со другите – и на тој начин соработката е полесна и поплодна.

Послободните општества, исто така прифатија многу други правила и норми како основна за хармонична општествена соработка. Моралните правила поставуваат граници кои помагаат да се постигне општествена интеракција полесна за секого. И постојат општи стандарди на општествено однесување – манири, учтивост и норми за добри бизнис практики – кои се создаваат постепено за еден подолг временски период на човечки интеракции. Такви корисни норми вообичаени во послободни општества е тешко или невозможно помалку слободните држави да ги репродуцираат.

Граѓани кои живеат во слободни општества имаат одредени основни граѓански права. Нивната точна форма може да се разликува, но овие прифатени норми вклучуват слобода од  принудна работа или ропство и слобода од мачење или несразмерни казни за прекршоци. Тие вклучуваат слбода на совест и верување – слободата на поседување религиозни и политички идеи, слободата на практикување на религија и да учество во политика без закани и заплашувања. Тие вклучуват слобода на говор – слобода на израз и слобода на медиуми (радио, телевизија, весници и интернет провајдери) да известуваат и коментираат како сакаат. Тие ја вклучуваат слободата на собир и здружување. Вклучуваат и приватност – да не се биде предмет на шпиунажа и надгледување од другите, пред се властите. Накратко, слободно општество очекува своите граѓани да бидат толерантни на човековите погледи, верувања, животен стил и постапки, и да не се мешаат во истите, предмет на принципот на _ненанесување штета_. 

_Правда и владеење на правото_ 

Слободно општество исто така има правила за правда. Постојат казни за тоа кога им наштетувате на други луѓе, не само физичка штета туку и измама, како и друг вид на штета. И можеби најважно, слободно оштество го поддржува владеењето на правото. Главниот проблем на политичките организации не е како да се изберат лидери – тоа е лесно – туку како да се ограничат. Во слободно општество, улогата и моќта на властите е строго ограничена. Тоа овозможува моќта која им е дадена да ги заштити граѓаните од агресија и да казни секаков престап, со цел таа моќ да не биде искористена арбитрарно или за сопствен интерес, од страна на оние кои ја имаат.

Слободните општества имаат развиено различни механизми – изборен закон, устав и поделба на моќи – се со цел да се ограничи моќта на службениците. Но главниот начин за да се заштитат граѓаните од експлоатација од нивните идни владетели е гаранцијата дека законите важат подеднакво за сите. Ова е познато како владеење на правото. Со овој принцип, една влада не може да изгласа услуги или привилегии за одредено племе, ниту пак да наметне даноци на одредени општествени групи. И законите мораат да се однесуваат на владата како и на јавноста.

Истото важи и за спроведувањето на овие закони. За да се осигура правната моќ да биде искористена објективно а не арбитрарно, правилата на правдата мораат да важат поеднакво во едно слободно општество. Граѓаните имаат право на еднаков третман и правичен процес. Тоа вклучува да не се биде подложен на арбитрарно апсење, да не се биде затворен без судење, фер судење водено според правилата на докази, одлука донесена од порота од обични граѓани наместо назначени службеници, и да не се биде суден за истото дело повторно.

Ефектот од сите овие ограничувања врз политичарите, службениците и судиите е да се разјаде злоупотребата на моќта од страна на оние кои се на власт, да се ослабат посебните привилегии и да се намали злото на принудата. Сепак, улогата на владата во едно слободно општество е да ги заштити и прошири слободите на индивидуите, а не да ги намали. 

### **Економскиот аспект на слободата**

_Огромниот раст на животните страндарди_

Се до 1750-те години човечкиот живот не се имал променето многу. Безмалку сите работеа на отворено на нива, на макотрпно, неизвесно, одгледување на храна. Методите на тоа земјоделие беа многу слични како и во деновите на фараоните. Повеќето луѓе немаа пари за луксуз како резервен комплет на облека. Малкумина можеа да си дозволат месо. Единствено, богати беа оние кои беа родени богати. И честопати, богатството доаѓаше од моќта да се оданочува селското население – или да се биде слуга или пријател на некој кој ја има таа моќ.

За повеќето луѓе тоа беше мизерно постоење. Во 1800 година, пресметува економистот Диадре МекКлоски (Deirdre McCloskey), доходот на обичниот човек во светот беше измеѓу 1 и 5 долари – едвај доволно за филџан кафе во поголемиот дел од главните градови во светот денес. Денес, просечна светска заработка се ближи до 50 долари на ден. Тоа е огромен раст на просперитет. Но дури и тоа е само просечна вредност, која го прикрива напредокот кој некои земји – но не сите – успеале да го постигнат. Просечните заработки во Таџикистан, една од најмалку слободните земји во светот е сеуште 7 долари на ден. Но просечните заработки во САД, една од најслободните земји, се сега поголеми од 100 долари на ден. Благодарејќи на придобивките од слободата, Американците денес се четиринаесет пати побогати од луѓето во Таџикистан, и помеѓу 20 и 100 пати побогати од нивните предци во 1800-та година. Во Швајцарија, Австралија, Канада и Обединетото Кралство – сите рангирани помеѓу најслободните држави во светот од страна на Извештајот на економски слободи (The Economic Freedom of the World Report) – просечните заработки се повеќе од 90 долари на ден. Слободата и напредокот одат заедно.

Затоа, не е изненадување тоа што луѓето ги напуштаат посиромашните, помалку слободни држави и мигрираат во богатите, послободни држави. Секоја година, 20 најмалку слободни држави забележуваат отприлика 1.12 на 1000 луѓе кои ги напуштаат отколку што се населуваат. Спротивно на тоа, 20 најслободни земји забележуваат 3.81 на 1000 луѓе како се доселуваат повеќе отколку што се одселуваат. А дваесетте економски најслободни држави забележуваат најголема нето имиграција. Во просек, земјите кои се наоѓаат во долната половина на _скалилото на слободата_ губат мигранти, додека оние во горниот дел ги добиваат. 

Со други зборови, **_луѓето гласаат за слобода со своите нозе_**. Тие го прават тоа и покрај обидите на неслободните држави да ги спречат да емигрираат и од страна на послободните земји да ја ограничат имиграцијата.

_Слобода и филантропија_

Она што ги прави слободните држави богати, не е експлоатацијата на сиромашните. Како што рускиот морален филозоф Леонид Никонов забележал, просечниот удел во националниот доход кој и припаѓа на најсиромашнита десетина од популацијата во најслободните и најнеслободните земји е безмалку идентична (2.58 проценти и 2.47 проценти соодветно). Но, останува многу подобро да се биде сиромашен во богата земја (каде што најсиромашната десетина заработува просечно по 23 долари на ден) наспроти да се биде сиромашен во сиромашна земја (каде што најсиромашната десетина заработува само 2.5 долари на ден).

Богатството во слободни, богати земји е исто така подостапно за сит луѓе. Нивните најсиромашни граѓани не се постојано исклучени од можноста да се збогатат – за разлика од оние во помалку слободните држави кои што не доаѓаат од вистинската фамилија, каста, раса или религија, или политичка група. Во послободните земји има многу поголема **_социјална мобилност_**. Најбогатиот човек на светот, основачот на Мајкрософт Бил Гејтс, славно го започна своjот бизнис со софтвер во гаража.

Денес, Гејтс цели сето свое богатство да го подари во добротворни цели. Тоа е целосно типично: приватната филантропија е исто така многу поголема во богатите земји. Анкета на _Барклеј богатство_ (Barclays Wealth) откри дека две петини од најбогатите американци соопштуваат дека добротворноста е една од нивните топ три приоритети за трошење. 

Според _Фондацијата за добротворни цели на Обединетото Кралство_ (UK’s Charities Aid Foundation), петте земји во кои луѓето е најверојатно да донинараат пари и време за филантропски каузи се Австралија, Ирска, Канада, Нов Зеланд и САД – сите рангирани високо кога се работи за слобода. И сите тие држави имаат повеќе богатство да подарат отколку граѓаните во сиромашни, помалку слободни држави. 

_Слободата спречува дискриминација_ 

Во неслободни земји, дискриминацијата е насекаде. Може да биде тешко да се дојде до добра работа или пристап до добри услуги ако не сте од правилната класа, каста, религија, пол или фамилија. Но пазарните економии ја истиснуваат дискриминацијата. Производителите во слободните општеста не можат да си дозволат да дискриминираат кога бираат со кој да тргуваат или кој да го вработат. 

> Прашање: Дали слободните општества се сурово материјалистички?
> 
> Не. Економската слобода им дава на луѓето избори и можности. Ги обезбедува нивните основи потреби – храна, засолниште и облека – многу подобро. И им дава можности за кои не ни сонуваа пред подемот на слободната трговија и пазарите. Наместо да се осудуваат луѓето на доживотна тешка и понижувачка работа, им овозможи да уживаат во работи кои ги сметаат инспиративни, како патување, музика, уметност, култура и социјални активности. Им овозможува соодветна здравствена заштита и подобро образование. 

Богатство е само алат кој ни овозможува пристап до она што ние навистина го вреднуваме – не само нашата материјалена удобност, туку исто така она културно и социјално што го цениме. Токму затоа побогатите, послободни држави имаат повеќе спротски стадиони, концертни сали, театри, универзитети, библиотеки и музеи.

Работодавците, на пример, можеби не ги сакаат имигрантите, пред се ако тие доаѓаат од различна култура, раса или религија. Но имигрантски групи можат – и често го прават тоа – да одговорат со тоа што ќе прифатат пониски плати за истата работа. Тогаш, работодавците кои дискриминираат со тоа што вработуваат само работници од сопствената земја ќе се соочат со конкурентска неповолност. Нивнитите сметки за плати ќе бидат повисоки од оние на конкурентите кои се подготвени да вработат имигранти. Нивните профити ќе бидат пониски или тие ќе мора да наплаќаат повисоки цени и да ризикуваат да загубат трговија. Тоа е лош бизнис. Едноставно, да се дискриминира не е во согласност со трговскиот интерес на работодавците.

Дури и во домашната работна сила, пазарната економија ја истиснува дискриминацијата. На пример, може да постои културолошка спортивставеност за работење на жените, што воедно прави потешко да најдат работа. Но работодавците кои ги дискриминираат жените ќе имаат многу помал избор на талент за разлика од конкурентите кои нема да го прават тоа. Друг интересен пример е поделбата на касти во Индија. Растот на хај-тек индустријата во Хидерабад значително ги зголеми перспективите за вработување на индијските работници од ниските класи. Работодавците во оваа конкурентна индустрија има потреба од луѓе поради моќта на нивните мозоци. Тие не можат да си дозволата да дискриминираат врз база на каста, или било кој друг културолошки фактор. Она што антидискриминаторските закони со децении не успеаа да го постигнат, едноставно, личниот интерес на слободните бизнисмени успеа за неколку години. 

_Креативноста на слободните луѓе_

Една причина зошто послободните економии се побогати е тоа што тие го користат секој талент кој е на располагање. Со помалку дискриминација да ги спречи, сите граѓани во едно слободно општество се слободни да ги стават своите умови и способности за работа. Ако тие креираат, подобруваат или снабдуваат со производи кои ги прават животите на останатите луѓе подобри, тие луѓе ќе ги наградат купувајќи ги нивните производи. Така, слободни општества се покреативни и поиновативни, и затоа се развиваат побрзо.

Економска слобода го канализира личниот интерес на луѓето во општествено корисна насока. Вие заработувате пари произведувајќи го она што останатите луѓе сакаат и се спремни да го платат. И вие сакате тие да се вратат за повеќе, да им кажат на своите пријатели колку сте вие добар. Тоа ги фокусира производителите многу повеќе на нивните потрошувачи, наместо на самите себе. Повеќето од добро познатите бизнисмени во послободните општества велат дека тие ги направиле своите бизниси успешни опслужувајќи ги желбите и потребите на своите потрошувачи, наместо да се обидуваат да извлечат поголем профит за себе.

Оваа реалност е многу далечна од „законот на посилниот“ - карикатура на слободните економии. Вистински слободна економија е систем на огромна соработка која не се темели на присила туку на доброволна трговија помеѓу слободни луѓе.

_Создавањето на капитал_

Како што слободните економии поттикнуваат иновација и услуга на клиенти, истите стануваат побогати преку создавање на продуктивен капитал. Многу е полесно да се улови риба со мрежа отколку со рака, но тоа значи ловење на помалку риби додека работите на создавање на вашата мрежа. Откажувајќи се од потрошувачка, вие можете да создадете капитал и да го направите идното производство многу поефикасно.

Ова е основата на капитализмот. Луѓето создаваат капитал, како куќи, фабрики и машинерија, што ги прави нивните животи полесни и нивниот труд попродуктивен (честопати многу попродуктивен: помислете на разликата во напорот вклучен за култивирање на обработливото земјиште со трактор наместо тоа да се прави со рачни плугови). И процесот е кумулативен: секој додаток и напредок на продуктивната технологија го зголемува производството и го намалува напорот. 

Слободно општество може да го акумулира овој продуктивен капитал и да продолжи да ja зголемува неговата продуктивност и напредок само затоа што тој им овозможува на луѓето способност да поседуваат куќи, фабрики, машинерија и останати капитални добра без да се плашат да им бидат одземени или украдени. Тоа ги штити луѓето од конфискација и има морални и правни правила за сопственост на имот што ја прави кражбата помалу веројатна.

Оваа заштита на поседување на имот, преку закони и култура, е екстремно важна одлика на слободните општества и економии. Сепак, најверојатно малкумина земјоделци би се мачеле да посеат, посадат, одгледуваат и негуваат земјоделски култури ако сметаат дека е веројатно нивната жетва да биде украдена од банди. Исто така, најверојатно малкумина би работеле повеќе од она што е потребно ако повеќето од нивните доходи им се одземени преку даноци. Фамилии нема да штедат ако се измамени од своите пари преку тајниот данок на инфлацијата. Малку веројатно е претприемачите да инвестираат во своите бизниси ако нивните срества можат да бидат национализирани без компензацја. Привилегиите кои го закосуваат пазарот во корист на благонаклонетите елити прави помалку веројатно било кој да се обиде да развие нови бизниси. 

Колку е поголема оваа експлоатација од страна на крадците или владите, толку е поголем дестимулирачкиот ефект за работа, штедење и напредок. Ибн Калдун, исламиски научник и правник од четиринаесетиот век многу добро ја разбра оваа поента. Тој напиша: 

Треба да се знае дека нападите на сопственоста на луѓето го отстранува поттикот да се стекне имот. Потоа, луѓето се здобиваат со мислење дека целта и крајната судбина на стекнување сопственост е да им биде одземено. Кога се губи поттикот да се стекне сопственост, луѓето престануваат да се обидуваат да се стекнат со било каква сопственост. Нивото и степенот до кој сопственичките права се нарушени го одредува нивото и степенот до кој се намалуваат напорите на субјектите да се стекнат со имот.

_Сопственост и напредок_ 

_Д_а се биде сигурен во вашето поседување на сопственост ви дава удел во сопствената иднина и онаа на вашата фамилија. На пример, ако сте во можност да го поседувате вашиот дом – што во многу земји многу луѓе не можат – вие имате од каде сигурно да го водите својот живот. Исто така имате средство кое можете да го заложите со цел да се позајмите за да почнете бизнис и го градите вашиот продуктивен капитал, наместо засекогаш да зависите од милоста на богатите елити. Ви дава финансиска потпора која ви овозможува да експериментирате со нови раобити – да речеме, да ја напуштите вашата работа и да барате друго, или да финансирате нов бизнис потфат.

Сигурно поседување на имот поддржува специјализација и трговија, кои зголемуваат човечка продуктивност и додаваат на човековото богатство. Нашите животи би биле многу сиромашни ако требаше сè да правиме сами – да ја одгледуваме сопствената храна, самите да се снабдуваме со вода и гориво, самите да направиме облека, да ги градиме нашите куќу и да се браниме самите од напад. Малкумина од нас ги имаат вештините за да ги прават сите овие работи, и нас би ни биле поотребни вистинските алати за да ги правите сите со најмала леснотија и ефикасност. Но ако сопственоста на луѓето е почитувана, ние не треба да ги правиме сите овие работи самите. Луѓето можат да изградат специјализирани алати потребни за извршување на една задача многу ефикасно, и потоа да ги продаваат нивните производи на нас останатите. Земјоделецот може да инвестира во плугови и трактори, градителот на куќи во скали и лопати, кројачот во разбои и машини за шиење. И тие можат да биде многу повешти во своите професии и подобри менаџери на сопственото производство отколку што би можеле да бидат сеопфатни независни  аматери. Преку оваа поделбата на труд, сите ние уживаме производи со повисок квалитет, пониски цени и многу побогати животи.

И повторно, ова е возможно само ако луѓето се доволно сигурни да градат продуктивен капитал и се ангажираат во трговија, самоуверени дека тие нема да бидат ограбени или измамени. Алтернативата е мрачна. Како што Ибн Калдун продолжи: „кога луѓето повеќе не вршат бизнис со цел да заработат, и кога ќе престанат со секаква профитабилна активност, цивилизацискиот бизнис пропаѓа и се сè уништува. Луѓето се распрскуваат насекаде во потрага по преживување, на места надвор од јурисдикцијата на нивната сегашна власт“. Тоа е нешто што денес е многу јасно, како што може да ја забележиме миграција од понеслободните кон послободните држави.

_Создавање богатство на ничија сметка_ 

Некои луѓе замислуваат дека сопственоста на еден човек доаѓа само на штета на некој друг. Тоа не е така. Слободна економија всушност создава сопственост и додава вредност на постоечката сопственост. Вредноста не е физичкиот квалитет на работите.

**_Вредноста претставува она што луѓето го мислат за работите_**. Продавачите се ослободуваат од добрата бидејќи ги вреднуваат помалку од парите на своите потрошувачи. Потрошувачите се ослободуваат од своите пари бидејќи тие ги вреднуваат добрата кои ги купуваат повеќе од парите кои ги платиле за нив. Дури и децата разменуваат играчки, сметајќи дека тие добиваат повеќе откако ќе разменат нешто кое им здосадило или поради некоја причина не го сакаат повеќе. Нивната размена создала вредност. На никој не му е полошо од таква размена: навистина, ниту една страна не би ја прифатила зделката мислејќи дека би загубила кога би ја направела истата.

Слично, ако некој посади семе и расте земјоделски култури на место каде што немало претходно, а други луѓе се спремни да платат за тоа производство, тие создаваат нова вредност од нешто кое претходно било непродуктивно. Богатство е создадено, но никој не е ограбен.

И повторно, ако еден претприемач гради фабрика за производство на чевли или облека или автомобили или некој нов изум кој луѓето се спремни да го платат – и прави пари во процесот – кој е ограбен? Тие можеби ќе акумулираат богатство, но тие не украле ништо од никого. Напротив, тие создале и рашириле вредност каде што претходно не постоела.

_Слободното општество не е подружник на капитализмот_ 

Некои луѓе тврдат дека во капитализмот корпоративните интереси на богатите ги експлоатираат сиромашните, и дека политичарите крадат богатство од сиромашните давајќи им монопол, привилегии, грантови и субвенции на нивните деловни пријатели.

Но во вистински слободното општество конкуренцијата ќе ги оневозможи експлоатацијата и „подружниците на капитализмот”. Голата егзистенција на бизнисите зависи од клиентите. Доколку тие не обезбедат добра услуга, тогаш клиентите ќе ги напуштат за други набавувачи. А секогаш ќе постојат други потенцијални набавувачи, затоа што во слободно општество владите немаат моќ за да создадат монопол, да заштитат определени компании, или да ги спречат луѓето да развијат нови бизниси. Вистински слободна економија произведува конкуренција, што ги зајакнува потрошувачите наместо произведувачите: компаниите ќе пропаднат доколку не произведуваат производи кои вредат за цената кои луѓето ги сакаат. Некои компании би можеле дури и значително да се зголемат - на пример, во сектори како што се производството на автомобили, каде што е потребна голема капитална инвестиција. Сепак, тие можат да се соочат со фактичка или можна конкуренција од други големи инвеститори, кои сметаат дека се подобри. Проблемите започнуваат само кога властите ја задушуваат конкуренцијата и ги обесхрабруваат или спречуваат новите инвеститори да настапат на сцена. 

Секако дека вистински отворена конкуренција е тешко да се одржи. Дури и во најслободните општества денес, политичарите наметнуваат правила и регулативи кои - често ненамерно - ја намалуваат конкуренцијата и на тој начин ја ослабуваат моќта што потрошувачите ја имаат над произведувачите. А произведувачите прилично често заговараат или лобираат ова да се случува. На пример, веќе одомаќените компании можат да ги притиснат политичарите да донесат регулации за квалитетот на производите и за стандарди за производство, притоа посочувајќи што може да се произведе и како. Тие можеби ќе се произнесат дека овие правила се потребни за да се заштити јавноста од производи со лош квалитет, но вистинската мотивација е заштита на сопствениот бизнис од нови или помали набавувачи. Или пак, политичарите можат да интервенираат со јавни пари за да им помогнат на индустриите кои се пред банкрот или се под закана на странска конкуренција, тврдејќи дека мора да се заштитат домашните работни места. Тие дури би можеле и да го забранат увозот од странство за да ја заштитат домашната индустрија. Ова може да доведе до привремено олеснување за оние кои работат во овие индустрии- но на сметка на даночните обврзници и јавноста, кои потоа имаат помал избор и мораат да платат повеќе за добра со полош квалитет. 

Колку повеќе едно општество се оддалечува од слободата и наместо тоа им овозможува економска моќ на властите, толку поголем е обидот за експлоатација на луѓето за сопствена корист. Траги од ваквиот поддружнички капитализам можат да се забележат насекаде, но проблемот е далеку поголем во најмалку слободните економии. Често се зема здраво за готово дека оние кои ќе се стекнат со моќ ќе ја искористат за да се збогатат себе, нивните семејства и блиски. Доколку не го сторат тоа, истото може да се сфати и како знак на слабост. 

Но во вистински слободното општество властите немаат право да ја користат законодавната моќ и средствата од даночните обврзници за да им дадат специјални привилегии на подружниците. Постојат строги правила за тоа како се користи моќта и каде се трошат јавните средства. Произведувачите не можат успешно да делуваат како лобисти за оние кои се на власт со цел да добијат субвенции и заштита, зашто моќта да се одобрат овие услуги воопшто не постои. 

Тоа што им дава моќ на компаниите и политичарите да ги експлоатираат обичните луѓе е недостатокот на слобода, а не конкурентскиот капитализам.

 _Триумфот на слободата_

Иако економската слобода и трговијата ретко се потполно слободни, тие сепак успеаа да избават околу две милијарди луѓе од бедна сиромаштија во текот на последните 30 години. Ова е нешто што централизираните и моќни влади на Русија, Кина и Југоисточна Азија никогаш не успеаа да го постигнат, и покрај половина век обидување. Но, со падот на ѕидовите и на трговските бариери, се’ повеќе и повеќе земји влегуваат во глобалниот трговски систем, а богатството се шири. Се шири сè до најсиромашните луѓе во најсиромашните земји кои со широко отворени раце ја прифатија новата слобода за меѓународно тргување. Дали постои поволен и попродуктивен принцип на планетава од слободата? 

Превoд на [Foundations of a Free Society](http://esearch/foundations-of-a-free-society) од англиски јазик:
