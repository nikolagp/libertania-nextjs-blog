---
title: Нееднаквоста и капитализмот - Прв дел
date: 2020-04-24T00:00:00.000Z
tags:
  - капитализам
  - нееднаквост-2
author: Default Author
coverImage: Bojan_img_equality.png
category: uncategorized
---

## **Дел 1: Еднаквоста како морален императив: врамување на дебатата**

> **„_Нееднаквоста е изворот на социјалната неправда“._  
> **
> 
> Папата Франсиск, [_On Care of Our Common Home_](http://w2.vatican.va/content/francesco/en/encyclicals/documents/papa-francesco_20150524_enciclica-laudato-si.html) (2015)

[Анатол Рапорорт](https://en.wikipedia.org/wiki/Anatol_Rapoport) бил украинско-американски математичар и психолог кој пред се го вложил својот брилијантен ум во развојот на [теорија на игри](https://en.wikipedia.org/wiki/Game_theory). За нашата цел Рапорорт е релевантен бидејќи убаво сумирал [сет на „меки правила“](https://rationalwiki.org/wiki/Rapoport%27s_Rules) за продуктивна, критична дебата. \[1\]

Инспирирани од неговите правила, го почнуваме овој серијал на текстови со искрен обид да се разбере еднаквоста како морален императивен, онака како што ја разбира „противникот“ (во случајов, левицата).  

### **Зошто нееднаквоста е воопшто проблем?**\[2\]

Еднаквоста има морална вредност _сама по себе_ (_intrinsic value_) - таа е фундаментална норма кон која сите (поединечно и институционално) треба мораме да се прилагодиме.\[3\] Ова е _сржта_ на идеолошките позиции на левицата. Од тука потекнува нивната основна позиција која ги дефинира уште од времето пред Карл Маркс - критика кон капитализмот/либерализмот _пред се_ како неморален систем (иако, за марксистите, „историски неизбежен“).

Ако системот е со „фабричка грешка“ _тогаш_ само промена на системот може да го постигне политичкиот идеал на праведно општество во кое владее _реална_ еднаквост. Поумерените (и попрактични) левичари пак се свесни дека капитализмот нема алтернатива (или дека не можат да ја истуркаат алтернативата ниту демократски ниту „револуционерно“) - но настојуваат дека истиот е неодржлив и политички неприфатлив доколку не содржи политики кои ги нивелираат огромните разлики во богатство и моќ кои ги креира.Еднаквоста можеби не е _апсолутна_, но и еднаквоста пред законите дефинитивно не е _доволна._

### **Сите заслужуваат шанса за квалитетен живот**

> Еднаквоста пред законите не е доволна бидејќи секој заслужува не само еднаков третман од законите и власта - туку и _шанса_ за квалитетен живот.\[4\] А повеќето ја немаат!   

Шансата за квалитетен живот не значи само слобода од (директна) присилба, како што се залагаат либералите. Често економската немоќ и подреденост е посилен синџир него вистински окови! Шансата за квалитетен живот зависи од пристап до квалитетно образование, достапност на квалитетно здравство, отворени работни позиции по фер услови, итн. Џон Ролс, еден од највлијателните филозофи на левицата, ги нарекува „[примарни јавни добра](https://en.wikipedia.org/wiki/Primary_goods)“ кои секој ги посакува и кон кои секој треба да има пристап. \[5\] Што значи дека истите треба да бидат бесплатни - односно на државна сметка, по можност да ја финансираат богатите. Нобеловецот Амартиа Сен додава на ова дека пристапот до одредени основни добра е неопходен за да _изградиш_ _способност_ да ги користиш можностите во животот. \[6\]  

Но, во реалност, во капитализмот системот е „наштелуван“ каде што мнозинството имаат _системски_ ограничени можности. Системот не е изграден демократски да работи за сите, туку со моќ и присилба, да работи за привилегираните неколкумина. Победниците не ја пишуваат само историјата, туку и ги креираат моделите на владеење _по_ победата. И често истите се скроени по принципот _heads we win, tail they lose_. Повеќето важни позиции на моќ - академија, судство, политика, бизнис - се „резервирани“ за истите семејства. Капиталот е сконцентриран во рацете на неколку фамилии кои имаат и силно влијание и врз политичките односи. Едноставно, стартните позиции на луѓето се _радикално_ различни што влијае врз исходот на целата животна трка. \[7\]   
Привремените успеси на сиромашни да се искачат до врвот на пирамидата? Ништо друго освен маркетинг преку _random_ исфрлање на одредени граѓани помеѓу богатото малцинство како исклучок со цел да се прикаже дека системот сепак се заснова на заслуги.

<figure>

![Equity in theory and in reality](http://libertaniabackup.local/wp-content/uploads/2020/04/Bojan_img_equality.png)

<figcaption>

  
Извор: pic.me.me

</figcaption>

</figure>

### **Системот (!) е неправеден** \[8\]

Сумирано, посериозните критики на левицата кон нееднаквоста можеме да ги поделиме во неколку аргументи:

- Нееднаквоста како систем на доминација - нееднаквоста води кон нееднаквост на моќ преку која богатите го „штелуваат“ системот во нивна корист, ги „резервираат“ важните општествени и економски позиции за „свои луѓе“, избегнуваат еднаков третман преку политички лобирања, нарачани закони, избегнување правда, итн. Ова пак води до нееднаква позиции во општеството кои се користат за доминација над оние кои го немаат истиот пристап на различни начини (пр. во сиромашните делови се градат фабрики кои работат без филтри за загадување, високата невработеност води кон прифаќање на работни позиции без никакви права на работникот, итн.);
- Нееднаквост во пристап на _основни_ економски добра кои во модерно време треба да се третираат како _човекови права_ \- пристап до квалитетно здравство и образование пред се, со што дел од луѓето немаат базична економска потпора за да живеат живот со макар трошка достоинство;
- Нееднаквоста како кочничар на социјалната мобилност - ако се родиш сиромашен, шансата дека ќе бидеш цел живот сиромашен е огромна. И обратно, ако се родиш богат, веројатноста дека ќе бидеш цел живот богат (и побогат) е голема. Системот не дозволува сите да имаме еднакви можности; и
- Нееднаквоста како кочничар на економскиот развој - не само што радикално нееднаквата дистрибуција на богаство е неправедна, туку истата е проблем и за економскиот раст. Ова пак директно влијае на стандардот на мнозинството и особено можностите за излегување од сиромаштија на најниските слоеви.

> Се на се, нееднаквоста е неправедна _во сржта_ и потекнува примарно од економско-политичките односи („од системот“) а не од индивидуалните карактеристики и околности на поединецот.

Патем, овие вторите се зависни и целосно определени од првите. Или поинаку кажано, нееднаквоста _не е_ природна туку е _општествена категорија_ која можеме - и мораме - да ја корегираме.

#### Референци:

\[1\] Сумирани правилата на Анатол Рапорорт:  
\- Изнеси го ставот на противникот јасно, фер и прецизно што би рекле „фала, баш би сакал да го аргументирав на овој начин“,  
\- Истакни ги работите со кои се согласуваш,  
\- Ако нешто си научил од позицијата на противникот, потенцирај го, и  
\- Критикувај со цел да се стигне до подобро решение за сите.  
Тешки правила за следење. Особено ако треба да критикувате тези со кои органски и длабоко не се согласувате. 

\[2\] Верувајте, _it's complicated_. Ако не ми верувате, прочитајте го воведното поглавје за [егалитаријанизам](https://plato.stanford.edu/entries/egalitarianism/#EquConEquWha) или пак за [еднаквоста](https://plato.stanford.edu/entries/equality/) во Stanford Encyclopedia of Philosophy.  Не е случајно што [Роналд Дворкин](https://en.wikipedia.org/wiki/Ronald_Dworkin), еден од најцитираните американски правници, вели: „_луѓето кои го бранат или напаѓаат концептот на нееднаквоста не се согласуваат всушност што бранат или напаѓаат“_.

\[3\] Британскиот про-левичарски филозоф[Дерек Парфит](https://en.wikipedia.org/wiki/Derek_Parfit) има интересен аргумент против еднаквоста како цел за себе, т.н. аргумент за порамнување надолу ([_leveling down objection_](https://mises.org/wire/equality-and-levelling-down)). Имено, ако еднаквоста ни е императив, зарем не возможно да го постигнеме ако ги држиме сите во еднаква сиромаштија? Замислете заедница со две фамилии - едната богата, едната сиромашна. Можеме да земеме дел од богатите и да дадеме на сиромашните, со што би се намалила нееднаквоста. Но можеме и да земеме од богатите и да го уништиме, на пример, да им запалиме една куќа. Нееднаквоста пак ќе биде намалена. Целта е постигната. Двата методи водат до реализација на целта. Апсурдно, нели? Иронијата да е поголема, левицата воглавно е опседната со „палење на куќата“ на богатите со цел да се намали еднаквоста.

\[4\] Еднаквоста пред законите и владеењето на правото во класично либерална смисла e основата на секое праведно и слободно општество. Поинаку кажано, _не постои_ модерно општество во кое владеело демократија, слобода и имало _одржлив_ економски развој низ генерации а да не е изградено врз либерално-капиталистичките принципи или пак да не се развило _откако_ ги прифатило дел од истите. Сиромашните се изложени најмногу на неправда и доминација онаму каде што либералните концепти и основите на капиталистичко-либерално општество (еднаквост пред законите, владеење на право, заштита на приватна сопственост, предвидливи закони, ограничена власт, итн.) се најслаби.

\[5\] Еден проблем со левицата е што и кога при силни емпириски и логични докази приватниот сектор се покажува како поефикасен _и поквалитетен_ снабдувач на овие добра и евидентно е дека и „бесплатното“ државно кошта, инсистираат дека Државата е онаа која _мора_ да не снабдува со примарните јавни добра и _никој друг_ („образованието/здравјето пред профитот“). Ова укажува на идеолошка тврдоглавост наспроти етичка прагматичност. 

\[6\] Amartya Sen: [Equality of What?](http://www.ophi.org.uk/wp-content/uploads/Sen-1979_Equality-of-What.pdf), May 22 1979, p. 23-26.

\[7\] Иронично, кај нас, неправедната „почетна позиција“ е изградена првично преку национализација на имотите и земјиштата од страна на социјалистите на Тито за потоа _дел од истите тие_ \- и нивните фамилии - да извршат приватизација на општествениот имот со што ја зачувуваат контролата и моќта и во новото уредување!

\[8\] Повторно, да потсетам, ги изложуваме позициите на левицата.

**Автор: _Edvard Kardelj Jr._**
