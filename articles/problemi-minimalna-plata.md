---
title: Проблемите со минималната плата
date: 2022-02-12T00:00:00.000Z
tags:
  - минимална-плата
coverImage: FMRS-1.jpg
category: текстови
---

Сите сакаме подобар (материјален) живот. Сите политичари во предизборјето го ветуваат истиот, само да дојдат на власт. Една од мерките која со која се стига до тој подобар живот е минималната плата, барем така велат политичарите. Тие никогаш не можат ни да помислат, или барем не да го искажат тоа јавно, дека всушност пазарот толку го вреднува трудот на оние кои заработуваат толку малку.

Ставете се на момент во позиција на работодавач. Маргинална продуктивност на трудот како што би рекле економистите, значи дека никој нема да го плати работникот повеќе отколку што неговото вработување произведува (исто како што вие никогаш не би платиле за леб повеќе отколку што го вреднувате). Односно, ако со вработувањето на работникот вие успеете да произведете производ кој може да го продадете за не повеќе од 17 000 денари вие никогаш нема да го платите истиот ниту денар повеќе (се разбира ако сакате да продолжите да водите бизнис). Вие би сакале и да не го плаќате работникот воопшто и да ги ставите 17 000 илјади во џеб, исто како што би сакал работникот да биде платен милиони. Тргнувајќи од овие ограничувања, при преговорањето за висината на плата оној кој е подобар на преговарачката маса ќе добие повеќе. Секако, покрај преговарачките способности, тоа зависи и (ако не и пред сѐ) од понудата и побарувачката на трудот.

Имајќи го тоа на ум, со покачувањето на минималната плата од на 18 000 денари се преминува прагот на рентабилност при вработување на работник чиј труд вредеше 17 000 денари. Тоа значи дека ако го задржите работникот вие ќе 1)претрпите загуба 2) ќе го отпуштите 3) или ќе отпуштите еден од тие работници чија продуктивност не го задоволува новиот минимум, а неговите обврски ќе ги префрлите на други работници кои сега се наоѓаат под прагот. Со тоа нивната продуктивност ќе биде зголемена, но не и продуктивноста на час работа (напротив, поголема е веројатноста да се намали фирмата на индивидуалните работници и на фирмата во целост). 4) замислете дека средната профитната маржа на пазарот е 10% која зголемувањето на минималната плата ја намалува на 5% бидејќи во индустријата во која работите вие вработувате ниско квалификувана работна сила која е платена блиску до претходниот минимум. Ако пазарот дозволува, вие ќе ги зголемите цените на вашите производи се со цел да ја задржите профитната маржа, што на крајот ќе се одрази врз останатите цени. Односно, без зголемување на продуктивноста на работниците само со мавтање на магично стапче ќе можеме да ја зголемите реалната плата.

На момент замислете свет без минимална плата и енергичен пазар на труд каде што потешко е да се најдат работници отколку да се отпуштат. И да, тоа е случај пред се во земји со флексибилен пазар на труд, но иста така и кога економијата излегува од рецесија и се движи кон експанзија. Во таков случај посилните карти на преговарачката маса се во рацете на работниците. Тогаш, ако маргиналната продуктивност на вашиот труд е 17 000, вашата плата ќе биде многу поблиску до тој праг, и обратно (секако, и работодавецот треба да има заработка од вашето вработување).

Замислете работодавец А ви понуди 15 000 во време кога е тешко да се најде замена. Зарем нема работодавец Б да ви понуди 15 500, на пример? Тој процес ќе се повтори се додека вашата маргинална продуктивност не се израмни со понудената плата. За вие да бидете платени колку што пазарот ги вреднува вашите способности не е потребна повисока минимална плата туку пазар на труд на кој му е овозможено да функционира непречено. Морам да признаам дека ‘непречено’ е навистина недефиниран термин, кој може да значи ‘непостоење на непотребна документација, регулатива и лиценци за извршување на работа’, самото постоење на минимална плата и мал милион други работи.

Поранешниот министер за финансии, Трајко Славески [апелираше](https://fokus.mk/slaveski-so-apel-do-vlasta-nemojte-da-prodolzhite-da-ja-pokachuvate-minimalnata-plata-ke-napravite-haos/) да не се продолжи со зголемување на минималната плата. Славевски е во право дека истата ќе предизвика хаос. Тој понатаму ќе рече “минималната плата не може да се однесува на преку 20 проценти од вработените како прво, и не може да биде 60 проценти од просечната, кога Европската унија која изрично наложува максимум да биде 50 проценти.” Кожески и Треновски [беа попустливи](https://faktor.mk/vnimatelno-so-minimalnata-plata--vo-uslovi-na-pandemija-redot-za-ekonomska-vakcina--se-ushte--mnogu-dolg-?fbclid=IwAR3iqwSAEnT7YHE6kQlu_JTNnONQp1NmM-bfDcZuWbXTxKay0RkU54H8jRk), обидувајќи се да покажат колку платите се разликуваат од регион до регион во Македонија и колку тие различно ќе се одразат на пазарот на труд. Горе-наведеното не значи дека ЕУ точно ги знае процентите кои не треба да се надминат и слично. И тие се обидуваат да креираат хаос [предложувајќи](https://www.eumonitor.eu/9353000/1/j9vvik7m1c3gyxp/vlllbg9xiuz8?ctx=vh94ercwm6u9#:~:text=In%202020%2C%20the%20Commission%20published,field%20in%20the%20Single%20Market.) унифицирана минимална плата на ниво на ЕУ (и секако, тоа не само што ќе ги направи европските компании понеконкурентни, туку и ќе ги заштите повисоко платените работници од Западна Европа). Напротив, само кажува дека во Македонија ваквото покачување на минималната плата ќе се одрази уште полошо.

За момент да претпоставиме дека тие што сакаат да се зголеми минималната плата се оние добронамерните кои сакаат да им помогнат на најсиромашните во општеството и обратно. Дури и да претпоставиме дека Славески не може да ги разбере маките на оние кои заработуваат минимална плата, како што [велат од ССМ](https://civilmedia.mk/sindikatite-do-slaveski-od-vmro-dpmne-slaveski-prima-plata-vo-visina-na-minimalna-plata-vo-germanija-teshko-mu-e-da-go-prezhivee-mesetsot/) Славески “прима плата во висина на минимална плата во Германија, па веројатно и тој е револтиран што е на германски минималец во Македонија”. Меѓутоа, економијата не ја интересира што вие сакате, колку сте добронамерни итн. Законите на економијата се секаде исти и таа никогаш не дозволува истите да бидат непочитувани неказнето. Ако сакаме да им помогнеме на работниците кои се на работ на сиромаштија треба да се погрижиме за зголемување на нивната продуктивност како и ослободувањето на пазарот на труд. Не само што не треба да поченеме со зголемување на минималната плата, туку треба и да ја заборавиме.
