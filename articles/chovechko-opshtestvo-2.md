---
title: Човечко општество (II дел) – Лудвиг фон Мизес
date: 2022-02-03T00:00:00.000Z
categories:
  - блог
  - prevodi
tags:
  - бог
  - економија
  - либерализам
  - општество
  - религија
  - соработка
author: Default Author
---

Текстот е превод на дел од [Ludwig von Mises - Human Action](https://mises.org/library/human-action-0)

[Ludvig fon Mizes – Ljudsko društvo (2)](http://katalaksija.com/2012/07/02/ljudsko-drustvo-2/)

_Праксеологијата и либерализмот_

Либерализмот е политичко учење. Тој не е теорија, туку примена на неколку теории, развиени од страна на праксеологијата, и посебно економијата, за одредени проблеми на човековото делување во рамки на општеството.

Како политичко учење, либерализмот не е неутрален во поглед на вредностите и крајните цели кон кои цели делувањето. Истиот подразбира дека сите луѓе, или барем мнозинството, тежнеат кон постигнување на определени цели. Тој им дава информации за достапните сретства за реализација на нивните планови. Предводниците на либералното учење потполно се свесни за фактот дека нивните гледишта им одговараат само на оние кои ги прифаќаат овие вредносни критериуми.

За разлика од праксеологијата, која, исто како и економијата, се служи со поимите на среќа и надминување на непријатноссти во чисто формална смисла, либерализмот на тие поими им дава конкретно значење. Тој претпоставува дека луѓето порадо избираат живот, здравје, ситос и изобилство, отколку смрт, болест, гладување и беда. Тој го учи човекот како да делува во согласност со овие процени.

Заради тоа, обично го квалификуваат за груб материјализам, и запоставување на „вишите“ и „племенити“ цели на човештвото. Омаложувајќи ја себичноста и презирајќи ја достојната приземност на утилитарната философија, критичарите велат дека човекот не живее за корка леб. \[1\] Меѓутоа, овие критики се погрешни, затоа што потполно го искривуваат либералното учење. 

Прво: либералите не тврдат дека човекот треба да тежнее кон гореспоменатите цели. Она што тие го мислат е тоа дека поголемиот дел побрзо би избирал живот, здравје и изобилство, отколку беда, гладување и смрт. Исправноста на оваа тврдење е вон секоја смила. Неа ја потврдува фактот дека сите анти-либерални учења - теократските начела на различни религии, етатистичките, националистичките и социјалистичките групации - усвојуваат ист став кон ова прашање. Сите тие им ветуваат на своите следбеници живот во изобилство. Никогаш не се впуштаат во објаснување дека остварувањето на тие програми подразбира загрозување на материјалната состојба на нивните приврзаници. Спротивно, тие инсистираат на тоа дека сакаат да обезбедат богат живот за своите следбеници, за разлика од реализација на плановите на ривалите, која води кон масовно осиромашување. Ништо помалку од националистите или социјалистите, не се ниту пак христијанските групации, кои сакаат да ветуваат висок животен стандард за масите. Денес црквите се почесто зборуваат за зголемување на платата и доходите, наместо христијанските начела.

Второ: либералите не гледаат без почит на интелектуалните и духовните потреби. Туку, обратно. Тие страсно и ревносно тежнеат кон интелектуално и морално совршенство, мудрост и естетска возвишеност. Меѓутоа, нивното разбирање за овие вредни и племенити работи е далеку од незрелите претстави на нивните противници.Тие не го подржуваат наивното сфаќање дека секој систем на општествена организација може да го поттикне философското и научно мислење, создавањето на уметнички ремек дела и литература, како и просветлување на масите. Тие се свесни дека тоа што едно општество може да го постигне во овие сфери е да обезбеди опкружување во кое не постојат непреместливи препреки на патот на генијалноста, и во кое обичниот човек во доволна мера е ослободен од материјалните грижи, за да може да биде заинтересиран за нешто повеќе од просто преживување. По нивното мислење, главно општествено сретство на човековиот духовен напредок е борбата против сиромаштијата. Мудроста, науката и уметноста успеваат многу повеќе во свет на изобилство отколку во свет на сиромаштија.

Обвинувањето на ерата на либерализмот за наводен материјализам, претставува намерно искривување на фактите. Деветнаесеттиот век, не беше само век на дотогаш незабележан напредок во техничките сретства за производство и подобрување на материјалната положба на масите. Постигнато е многу повеќе од зголемување на животниот век на луѓето. Научните и уметничките достигнувања на овој век се вечни. Било да е тоа доба на бесмртни музичари, писатели, поети, сликари и скулптори; философијата, економијата, математиката, физиката, хемијата и биологијата доживеаа револуција. И на крај, по прв пат во историјата, големите дела и големите мисли станаа достапни за обичниот човек.

_Либерализмот и религијата_

Либерализмот е основан на чисто рационалната и научна теорија за општествена соработка. Мерките кои ги предлага претставуваат примена на системот на знаење, кој на ниеден начин не се темели на чувство, мистични искуства, лично доживување на натсетилните феномени и интуитивни верувања за кои не може да се пронајде логички валиден доказ. Во таа смисла, на либерализмот често може да се прикачат погрешно сфатените и лошо толкуваните епитети на атеизам и агностицизам. Сепак, би била голема грешка да се заклучи, дека врз основа на тоа дека науката за човековото делување и мерките кои од нивните учења кои ги следи либерализмот, се анти-теолошки и непријателски настроени кон религијата Тие се радикално спротивставени на секој теократски систем. Меѓутоа, тие негуваат неутрален став кон религиозните уверувања кои немаат претензија да се мешаат во водењето на општествените, политичките и економските работи. 

 Теократијата е општествен систем кој се легитимира со полагање на право на авторитет на виша сила. Темелен принцип на теократскиот поредок претставува увид затворен за рационално истражување и логичка демонстрација. Неговото крајно мерило е интуицијата, со чија помош луѓето се стекнуваат со субјективна извесност за работите кои не можат да се поимаат со разум и рационално докажување. Ако оваа интуиција се однесува на некои од традиционалните системи на учење за постоењето на Боженствен Створител или Владетел на универзумот, ги нарекуваме религиозни верувања. Ако се однесува на поинаков систем, ги нарекуваме метафизички верувања. Оттука, системот на теократска власт не мора да биде изграден на основа на некои од големите светски верувања. Тој може да почива на метафизичките начела кои ги отфрлуваат сите традиционални цркви и конфесии, кои со гордост го истакнуваат својот анти-теолошки и анти-метафизички карактер. Во нашето време, најмоќната теократска партија се противи на христијанството и на сите други религии произлезени од еврејскиот монотеизам. Тоа што ги прави теократски е нивното настојување да ги уредат земските работи на човештвото во согласност со сложена содржина на идеа чија валидност рационално не може да се докаже. Нивните водичи, наводно, поседуваат знаење кое е недостапно за останатото човештво, и се спротивставуваат на идеите до кои се држат оние кои се одрекуваат од право на ваква поврзаност. Со тоа, на харизматичните водичи им е доверена мистична моќ и должност за управување со работите на грешното човештво. Само тие се просветлени, додека останатите се или слепи, или глуви, или едноставно лоши.

 Факт е дека многу форми на големи историски религија биле под влијание на теократски тенденции. Апостолите на овие религии ги вдахнувала желбата за власт, репресија и уништување на дисидентските групи. Сепак, не смееме да ги мешаме двете различни работи - религија и теократија.

Вилијам Џејмс, религиозни ги нарекува „чувствата, делувањата и искуствата на поединечни луѓе во нивната повлеченост во себе, во онаа мера во која сметаат дека се наоѓаат во однос кон било што би можеле да го сметаат за боженствено“. \[2\] Како карактеристика на религиозен живот, тој ги набројува следните уверувања: дека видливиот свет е дел од поголем духовен универзум од кој ја презема основната важност; дека соединувањето или хармоничниот однос со вишиот универзум е нашата вистинска смисла; дека молитвата и внатрешната комуникација со духовното - „Бог“ или „Закон“ - е процес во кој нешто навистина се случува, а духовната енергија тече и произведува ефекти, психолошки или материјални, внатре во појавниот свет. Религијата, продолжува Џејмс, исто така ги подразбира и следните психолошки карактеристики: нов елан како посебен животен подарок, било да зазема форма како лирска восхитеност или да апелира на одлучност и херојство, и, понатаму, цврста сигурност и спокој на душата, и во однос кон другите - силно изразено чувство на љубов. \[3\] 

Ваквата карактеризација на религиозни искуства и чувства на човештвото нема никаква врска со уредувањето на општествената соработка. Побожноста, како што смета Џејмс, претставува чисто личен и поединечен однос помеѓу човекот и светата, мистериозна и за воодушевување вредна, Боженствена стварност. Таа од човекот бара извесен начин на лично поведение. Меѓутоа, таа не воспоставува ништо во поглед на општествената организација. Најголем религиозен дух на Западот, Св. Фрањо Асишки, не го интересирале политика и економија. Тој само сакал да ги научи своите ученици на побожен живот; не се занимавал со правење на планови за организација на производството и поттикнување на своите следбеници на насилство против неистомислениците. Тој не е одговорен за тоа како неговото учење го толкува редот кој и самиот го основал. 

Либерализмот не му поставува никакви препреки на човекот, кој е слободен со своето поведение и приватни работи да ги прилагоди на лично, црквено или конфесионално толкување на евангелиското учење. Меѓутоа, тој остро се спротивставува на сите настојувања да се задуши рационалната дискусија околу проблемите кои се однесуваат на општествено добро и повикување на религиозна интуиција и откровение. Тој на никој не му забранува развод или контрола на раѓање. Но затоа, се бори против сите оние кои другите ги оневозможуваат слободно да ги бараат причините за и против овие работи.

Според либералното сфаќање, смислата на моралните норми е поединците да се натераат да го усогласат своето поведение со барањето за општествен живот, да се воздржат од сите делувања со кои се загрозува опстанокот на мирна општествена соработка, кои сметаат на унапредувањето на меѓучовечките односи. Либералите ја прифаќаат подршката која религиозните учење можат да ја дадат на моралните увиди кои и самите ги одобруваат, но им се спротивставуваат на сите оние норми, од каде и да било да доаѓаат, кои водат кон општествена дезинтеграција.

Велејќи дека либерализмот се бори против религиите - како што тоа го прават многу истакнати заговорници на религиозна теократија, претставува искривување на фактите. Таму каде што постои пракса на мешање на црквата во секуларните прашања, различните цркви, конфесии и секти се борат една против друга. Со одвојувањето на црквата од државата, либерализмот воспоставува мир помеѓу различните религиски фракции и на секоја од нив им дава можност слободно да го проповеда своето евангелие.

Либерализмот е рационалистички насочен. Тој вели дека е возможно да се убедат голем број на луѓе мирно да соработуваат, внатре во општествените рамки и дека тоа подобро им служи на нивните интереси, отколку судир и општествена дезинтеграција. Либерализмот негува потполна доверба во човечкиот разум. Можеби овој оптимизам е неоснов, и можеби либералите грешат. Меѓутоа, ако е така, тогаш нема надеж за човештвото.

_Фусноти_

\[1\] Во англискиот оригинал „live by bread alone”. Мисес тука реферира на Исусовата опсервација од новиот завет: „Не живее човекот само за лебот, туку и за секој Божји збор“. Евангелие по Лука 4,4;

\[2\] W. James, The Varieties of Religious Experience (35th impression, Njujork, 1925), стp. 31;

\[3\] Ibid, стp. 485-486

_Превод и стручна редакција_

Никола Љ. Илиевски
