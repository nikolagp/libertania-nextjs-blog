---
title: Нееднаквост и општествени норми
date: 2020-12-07T00:00:00.000Z
categories:
  - блог
tags:
  - класичен-либерализам
  - нееднаквост-2
  - општествени-норми
  - слободен-пазар
  - шведска
author: Default Author
coverImage: Sime-pic.jpg
---

## Eкономскиот раст, шведскиот пат до просперитет и лекции за Македонија

## **Дел 5: Нееднаквост и општествени норми**

Една од последиците на финансиската криза од 2007-2009 година беше популарноста која ја доживеа доходната нееднаквост, пред се кај помладите генерации. Движењето „Окупирај го Вол Стрит“ доби моментум, а потоа се појави и филмот на Роберт Рајш кој беше министер за труд во администрацијата на Бил Клинтон, „Нееданаквост за сите“, мегахитот на Томас Пикети „Капитал во XXI век“, за да кулминира со кампањата на Берни Сандерс за претседател на САД и популарност на лидерот на Лабуристичката партија на Велика Британија Џереми Корбин.

Успехот на Шведска во доменот на доходната нееднаквост за многумина од пропонентите на шведскиот „трет начин“ претставува најдобрата одлика. Меѓутоа, тие би биле длабоко разочарано кога би фрлиле поглед на трендот на Џини коефициентот на Шведска, коефициентот кој ја мери доходната нееднаквост. Впрочем, ниското ниво на нееднаквост Шведска го достигнува токму во „златната ера“ од 1870-1970 години кој се намалува се до 1982-та година кога ќе започне повторно да расте. Тоа значи дека доходната нееднаквост следи тренд на опаѓање се до моментот кога ефектите од воведувањето на државата на благосостојба не го свртат трендот во обратна насока.

Практично невозможно е да се најдат релевантни податоци за доходната нееднаквост пред 1960-те години. Сепак, и оние парцијалните на Рагнар Бентцел кои го мерат доходот во 1930-те и 1940-те години само во неколку населени места го потврдуваат заклучокот дека доходната еднаквост е релативно стар феномен во Шведска. Исто така, веќе во 1950 година најбогатите Швеѓани заработуваат помал дел од питата во однос на нивото кое го заработуваат богатите граѓани од развиените земји од тоа време.

Иако големата депресија до 1929-32 година е проследена со раст на исплатите за социјално осигурување, бројот на луѓето кои живеат од социјална помош во Шведска постојано се намалува се до 1965-та година, без оглед на тоа што нивото на бенефииции драстично се зголемува во овој период. Уделот кој го поседуваат најбогатите 1% и најбогатите 10% од населението исто така е во пад се до 1980-те години.

Но, се поставува прашањето зошто е тоа така? Постојат многу причини кои се меѓусебно испреплетени, меѓутоа една од главните за зголемувањето на трендот, се политиките поврзани со дарежливите социјални трансфери, кај кои иако се забележува благ намален интензитет, сеуште се високи и денес. 

Имено, доколку некој е дел од социјалната сигурносна мрежа многу потешко ќе најде ново работно место. Тоа е така бидејќи новозаработениот доход нема да биде многу повисок во однос на оној кој го добива претходно. Исто така овие различни социјални сигурносни мрежи ги поттикнуваат шведските фамилии на трошење бидејќи еден од потребните услови за да се добијат социјалните трансфери е ниското нивото на заштеди. Од друга страна, доколку доходот се штеди при што идната заработувачка се зголеми, идниот доход ќе подлежи на повисоки даночни стапки. 

## **Општествени норми**

Низ вековите шведското општество создава одредени културолошки феномени како силна протестантска работна етика, високо ниво на социјална доверба и граѓанско здружување Меѓутоа политиките на државата на благосостојба ги подгризуваат овие добро воспоставени општествени норми.

Ако во почетокот на 1980-те [речевте](https://www.amazon.com/Scandinavian-Unexceptionalism-Third-Way-Socialism-Political/dp/025536704X) дека ,,подигнување на државни бенефиции  на кои немаш право никогаш не е оправдано”, 81.5% процент од Швеѓаните ќе се сложеa со вас. Оваа бројка е во константен пад, па ако гo поставевте истото прашање во почетокот од втората деценија на XXI век само 55 проценти ќе се сложеа со вас. Мерено во 2001-та година 41%  од вработените лица во Шведска веруваат дека е прифатиливо да се земе боледување дури и кога не се лицата болни, но се чувствуваат под стрест на работа. Понатаму, 44 до 48 проценти сметаат дека е прифатливо да се земат бенефиции од боледување дури и од лица кои не се болни доколку се чувствуваат незадоволно во работната средина или имаат семеен проблем.

Понатаму, кога се [мери](https://www.amazon.com/Scandinavian-Unexceptionalism-Third-Way-Socialism-Political/dp/025536704X) отсуство од работа поради боледување за време на спортски настани може да се забележи раст кај истото. За време на  Зимските олимписки игри од 1988-та тој раст е 7%, а 16%  за време на светскиот шампионат од 1987-та година во крос-кантри скијање кај мажите. Во 2002-та година пак,  за време на светското првенство во фудбал отсуството поради боледување изнесува дури 41%.

Шведска навистина има релативно ниско ниво на невработеност од 6.48 проценти (2019). Една од политиките кои ги користи за „[криење](https://www.amazon.com/Scandinavian-Unexceptionalism-Third-Way-Socialism-Political/dp/025536704X)“ на вистинската стапка на невработеност е раното пензионирање на дел од популацијата. Во периодот од 2004 до 2008 година оваа стапка кај популацијата од 20 до 39 години изнесува три проценти, а кај најмладата популација од 20 до 24 години изнесува два проценти. Иако невработеноста е на ниско ниво, кај младата популација таа е многу високa. Во 2012 година нивото на невработеност кај младата популација од 20 до 24 години во однос на вкупната невработеност е најголемо помеѓу држвите на ОЕСР (OECD). 

Ако општествените норми се една од причините кои и помогнаа на Шведска да стане богата земја, по се изгледа дека истите им помогна и на шведските емиграните кои ги носат со себе овие норми кога  ја напуштаат татковината. Па така, доколку американците со шведско потекло би имале своја држава, во 2009 година таа би [имала](https://iea.org.uk/wp-content/uploads/2016/07/Sweden%20Paper.pdf) БДП по глава на жител од 56.900 долари што претставува 10.000 долари повеќе од просечниот доход во САД. Во исто време шведскиот БДП по глава на жител во кој се изоставени имиграните претставува 36.600 долари. Тоа би значело дека американците со шведско потекло имаат околу 53 проценти повисок просечен БДП по глава на жител.

Важно е да се напомене дека миграцијата на шведското население кон САД во периодот од 1850 до 1950 година е пред се од фамилии кои емиграат за да избегнат гладување и сиромаштија. Од горе наведеното не може да се заклучи дека единствена варијабла која го објаснува успехот на американците со шведско потекло е некаква мистична шведска исклучителност. Тоа би било апсурдно. Меѓутоа, со голема сигурност може да се тврди дека тоа има голем дел од успехот кој се должи на шведските општествените норми и култура.  
  
Прочитатјте ги останатите делови од серијалот „Eкономскиот раст, шведскиот пат до просперитет и лекции за Македонија“:

[Дел 1: Улогата на економскиот раст](http://libertaniabackup.local/ekonomskiot-rast-svedskiot-pat-do-prosperitet-lekcii-makedonija-prv-del/)

[Дел 2: Шведскиот Адам Смит – Андерс Чидениус](http://libertaniabackup.local/ekonomski-rast-shvedskiot-pat-do-prosperitet-i-lekcii-za-makedonija-vtor-del/)

[Дел 3: Либералните вредности во пракса](http://libertaniabackup.local/ekonomskiot-rast-svedskiot-pat-do-prosperitet-i-lekcii-za-makedonija-tret-del/)

[Дел 4: Пат до пеколот – Шведска верзија](http://libertaniabackup.local/pat-do-pekolot-shvedska-verzija/)

<figure>

![Simon Sarevski](http://libertaniabackup.local/wp-content/uploads/2020/02/Sime-pic.jpg)

<figcaption>

150

</figcaption>

</figure>

Симон Саревски,  
Либертаниа и [Студенти за слобода](https://www.facebook.com/sfl.macedonia)
