---
title: Анархизам левичарски
date: 2022-04-16T00:00:00.000Z
tags:
  - анархизам
  - анархија
  - бакунин
  - безвластие
  - бездржавие
  - колективизам
  - комунизам
  - кропоткин
  - маркс
  - општество
  - синдикализам
author: Default Author
coverImage: levicarski-anarhizam.jpg.jpeg
category: текстови
---

Анархизмот, помеѓу повеќето поделби и типологии, елементарно може да биде претставен и толкуван како индивидуалистички анархизам, предмет на претходниот текст, левичарски или лев анархизам, предмет на овој текст и анархо-капитализам (пазарен анархизам), предмет на следен текст. Иако разликата и конкретната типологија не е цврсто зададена, истите може да ги изразиме на хоризонтална оска, каде што најлево се наоѓа левиот анархизам, во центарот се наоѓа индивидуалистичкиот, а на десната страна анархо-капитализмот. Секако, како е напоменато, многу граници помеѓу овие анархизми се замаглени, и понекогаш тешка е одлуката за вметнување на конкретен анархизам, или конкретен анархист, само во една од трите видови. Тоа е најчесто случај со левиот анархизам и индивидуалистичкиот анархизам, затоа што поголемиот дел на индивидуалистички анархисти од 19-ти век се идентификувале како левичари, ја користеле трудовата теорија на вредност, биле дел од _Интернационалата_ и ја ползувале социјалистичката реторика и академски дискурс. Но дополнително, поголема е фактичката сличноста помеѓу индивидуалистичкиот анархизам со современиот анархо-капитализам, со оглед _индивидуалистичката_ поставеност на двата типа на анархизми, и секако поради заедничката идеотелија, т.е. алтернативното слободно општество во кое нема држава, приватната сопственост е цврсто институционализирана и определена како организационен принцип, а пазарот е единствен регулатор на општествените односи во кои поединците доброволно влегуваат.

Левиот анархизам во зародиш може да се пронајде во теориите на _утопискиот социјализам_ и _колективизмот_, кои понатаму дополнително поттикнале развој на социјалистичките идеи, од кои поголемиот дел под префиксот на _анархизмот_. Исто така, дополнително огромна улога во дистинкцијата и различните определби на социјалистичките и левите анархистички идеи има Првата интернационала, која претставувала форум за нивен развој, промоција, застапување, но и манипулација со истите. Покрај воведните форми на утописки социјализам и колективизам, во левиот анархизам можеме да ги вметнеме теориите, идеологиите и ставовите познати како _анархо-колективизам_, _анархо-комунизам_, _марксизам_, _анархо-синдикализам_ и _други видови на леви анархизми._

## Утописки Социјализам

Левиот анархизам, е тесно поврзан со идеолошката тенденција на _социјализмот_ и/или _комунизмот_, кои претставуваат радикални идеи кои се појавија кон крајот на 18-ти век, за својата [_научно-економска_](https://www.marxists.org/archive/marx/works/1880/soc-utop/ch01.htm) форма да ја добијат во марксизмот во 19-ти век. На почеток, социјализмот се појави како _социјал-утопизам_ во делата на **_Хенри де Сен Симон_** ([Henri de Saint-Simon](https://en.wikipedia.org/wiki/Henri_de_Saint-Simon), 1760 – 1825), **_Чарлс Фуриe_** ([Charles Fourier](https://en.wikipedia.org/wiki/Charles_Fourier), 1772 – 1837), **_Роберт Овен_** ([Robert Owen](https://en.wikipedia.org/wiki/Robert_Owen), 1771 – 1858) и **_Френсис Бекон_** ([Francis Bacon](https://en.wikipedia.org/wiki/Francis_Bacon), 1561 – 1626). 

Но утопизмот како таков се појавува за прв пат и го добива своето име во познатото дело на **_Томас Мор_** ([Thomas More](https://en.wikipedia.org/wiki/Thomas_More), 1478 – 1535), _Утопија (_[_Utopia_](https://www.epfl.ch/labs/lapis/wp-content/uploads/2019/09/LAPIS_VETU19_UTOPIA_ENG.pdf)_,_ 1516_)_. Датирајќи од тогаш, и во денешни услови, зборот _утопија_ означува _измислено место_ или _контекст_ во кoe се е идеално, совршено, или заедница која овозможува квалитетен живот во изобилство за поединците кои се дел од неа. Утопијата, како широк поим, може да се користи во [повеќе смисли](https://examples.yourdictionary.com/examples-of-utopia.html), и тоа _научна_, _економска_, _етичка, технолошка_ и сл, секоја опфаќајќи посебен аспект на совршеноста на општеството. Утопијата на Томас Мор, претставува визија за едно праведно и општество на изобилство, сместено на истиомениот остров, но од друга страна отсуствуваат судови за реалноста на визијата, или пак за стратегијата за остварување на визијата. Истата претставува израз на желбата на човекот за воспоставување на совршено општество, а co самото тоа и отпор кон општествената реалност.

<figure>

![](https://dominicwinter.blob.core.windows.net/stock/665546-0-medium.jpg?v=63707610008353)

<figcaption>

Томас Мор и Утопија (dominicwinter.co.uk)

</figcaption>

</figure>

Сен Симон во традицијата на утопизмот, заговара технократски меѓународен поредок или _технократска утопија_, која [се базира на](https://intellectualhistory.web.ox.ac.uk/article/saint-simons-technocratic-internationalism-1802-1825) _индустријализација_, во која постои власт составена од технолошки и научни експерти, а трансформацијата кон оваа алтернативна реалност би била обезбедена од клучни индустриски и технолошки проекти. Оваа визија за посакувано општество, во кое _управуваат оние кои знаат_ е заговарана уште од  Платон, или [_калиполис_](https://www.e-ir.info/2013/04/17/should-philosophers-rule/) \- градот каде што се владее со знаење, а не со сила, и каде власта е во рацете на оние кои знаат - философите. Автор на познатото [_социјалистичко мото_](https://www.marxists.org/archive/morris/works/1886/commonweal/10-sru-ch13.htm): „Од секого според своите капацитети, за секого според неговите дела“ е Сен-Симон. Дополнително тој е [пионер на идеата за централно планирање](https://www.amazon.com/National-Economic-Planning-What-Left/dp/1942951264) на индустријата, заедничко поседување на средствата на производство и општествената корисност (social utility), врз кој се основа неговото утопистичко уредување.

Утопискиот социјализам секогаш, или барем во најголемиот број на изрази има негативен став кон институцијата на приватна сопственост. Истиот заговара нејзино _поопштествување_, или во најмала рака редистрибуција, се со цел овозможување на социјална правда, еднаквост и благосостојба во утопијата. Овој став кон приватната сопственост, под влијание на колективизмот, игра голема улога во подоцнежното формирање на _научниот социјализам_, како и кај повеќе или помалку од левите анархизми. 

## Колективизам

Колективизмот, претставува философска поставка која го поставува _општественото постоење_ _на поединците_, односно констелацијата на општествени односи, [примарно](https://www.tandfonline.com/doi/abs/10.1080/00201746508601443?journalCode=sinq20) во однос на нивното [_поединечно постоење_](http://libertaniabackup.local/drzava-ili-dekonstrukcija-kritika-i-alternativa-na-drzava/). Од тука се провлекува потреба за постоење на _општествено_ или _заедничко добро_, кое е повредно и примарно во однос на засебните поединци, од каде и неопходноста од централен авторитет кој ќе го одреди и унапредува истото. Овие тврдења претставуваат основно оправдување за постоењето на држава, која го претставува тој централен авторитет. Втора истакната карактеристика за колективизмот, како широка идеолошка тенденција, претставува неговиот осврт кон правото на сопственост, посебно правото на _приватна_ сопственост, кое треба да е субординирано на концептот на _заедничка_, _општествена_, или _колективна сопственост_. Екстремните колективисти, дури потполно го отфрлаат правото на приватна и лична сопственост и заговараат негова елиминација, за што подолу ќе стане повеќе збор.

Колективизмот, во научно-философската сцена, својот модерен и современ израз го добива во делата на францускиот просветител **_Жан Жак Русо_** ([Jean-Jacques Rousseau](https://en.wikipedia.org/wiki/Jean-Jacques_Rousseau), 1712 – 1778). Во својот [_Општествен Договор_](https://plus.mk.cobiss.net/opac7/bib/93523722) (1762) Русо пишува дека поединецот го наоѓа своето вистинско постоење и слобода [само со покорување](https://www.britannica.com/topic/collectivism) на „општата волја“ на заедницата. И тоа „општото добро,” не е само _волјата на мнозинството_, туку истото [_објективно постои_](https://cdn.mises.org/Freedom,%20Society,%20and%20the%20State_6.pdf). Дополнително додава колективистичка нота и неговиот [контроверзен став](https://medium.com/@trevorwright/private-property-origins-outcomes-justifications-ab89f0962c8#:~:text=Rousseau%20sees%20the%20suffering%20which,upon%20men%E2%80%9D%5B31%5D.) кон приватната сопственост, која ја оквалификува како неправеден и лош резултат на меѓучовечките односи. Секако, нееднаквоста ја надоврзува на приватната сопственост, а општествениот договор е таа инситуција која треба да ги сузбива и неутрализира разликите и нееднаквостите, а не да ги оправдува или легитимизира.

## Меѓународно движење на работниците - Прва интернационала

Во септември, 1864, во Лондон, се [одржува првиот состанок](https://marcellomusto.org/the-history-and-legacy-of-the-international-working-men-s-association/) на кој учествуваат околу две илјади работници, а англискиот _синдикат_ (trade union) се појавува како носител на организацијата. На овој состанок се создава _Меѓународното движење на работниците_, или познато како _Прва интернационала._ Карл Маркс добива задача да ја [исцрта целта на органицијата](https://spartacus-educational.com/IWA.htm), и тоа го прави во октомври 1864, во [_The General Rules of the International Workingmen's Association_](https://www.marxists.org/archive/marx/iwma/documents/1864/rules.htm) (1864):

„Еманципацијата на работничките класи мора да биде освоена од работничките класи, а борбата за еманципација не значи борба за класни привилегии и монополи, туку за еднакви права и обврски и укинување на сите класни владеења… Од тука, еманципацијата не е ниту локален, ниту национален, туку општествен проблем, кој ги опфаќа сите земји со модерно општество, и неговото решавање практично и теоретски зависи од соработката на најразвиените земји.“

На почетокот, англиските синдикати беа главната движечка сила на организацијата, кои се бореа за да ги подобрат условите на работниците, без да го доведат капитализмот во прашање. Потоа, тоа се мутуалистите на Прудон, кои се спротивставуваа на секакви вклучувања на работничките класи во политичките процеси, во форма на политички партии. Трета клучна група за Интернационалата беа комунистите, кои му се спротивставија на постоечкиот систем на производство и повикаа на неопходноста од политичка акција за отфрлање на истиот.

Во рамките на постоењето на Интернационалата, може да се издвојат [неколку периоди](https://marcellomusto.org/the-history-and-legacy-of-the-international-working-men-s-association/), и тоа _раѓањето на Интернационалата_ (1864–1866), _периодот помеѓу појавата и првиот конгрес_, _периодот на експанзија_ (1866–1870), _револуцијата и репресалиите по Париската комуна_ (1871–1872) и _поделбата и кризите_ (1872-1877). Исто така, теоретскиот развој во рамки на Интернационалата може да се подели неколку периоди кои се совпаѓаат со _иницијалната дебата_ помеѓу различните претставници во поставувањето на основите (1864-1866), _борбата за превласт_ помеѓу _колективистите и мутуалистите_ (1866–1869) и _судирот помеѓу централистите_ (марксистите) _и автономистите_ (анархистите) (1870–1877).

Првата интернационала претставувала и арена во која се формирале, надополнувале и [спротивставувале](https://www.britannica.com/topic/First-International) различни леви теории, идеологии и ставови. На почетокот, конфликтот бил меѓу _марксистите и прудонистите_, _бланкуистите_ (по Аугуст Бланкуи, кој заговарал радикален метод на сеопфатна револуција) и _бакунистите_ (доминантни кај федерациите од Италија, Шпанија, Франција и Швајцарија). Првата интернационала се дели на конгресот во Хаг од 1872 година, поради конфликтот помеѓу _централизираниот социјализам_ на Маркс и _анархо-колективизмот_ на Бакунин. На Светскиот социјалистички конгрес во Гент, 1877 година, _социјал-демократите_ се одделија од организацијата, затоа што нивниот предлог да го вратат единството, беше отфрлен од анархистичкото мнозинство. Но анархистите, не усепаа да ја задржат интернационалата, и по Анархистичкиот конгрес во Лондон, 1877, престана да постои.

Големото значење на Првата интернационала за теориите, идеологиите и ставовите на левите анархизми, е токму во поттикнувањето на нивната разноликост, претставени од различните оправдувања, методи и визии на бездржавно и бескласно општество. Дополнително е за поздрав огромната мобилизација на поединци, кои не биле задоволни од општественото статус-кво и биле определени за општествена промена. Најдоминантни теоретски и идеолошки струи, кои се развиваа под покровителство, но и со влијание врз истата се мутуализмот, марксизмот, анархо-колективизмот, анархо-комунизмот, како и индивидуалистичкиот анархизам.

## Анархо-колективизам

Анархо-колективизмот или колективистичкиот анархизам, најчесто се поистоветува со поголемата активистичка и помалата теоретска традиција на рускиот анархист **_Михаил Бакунин_** ([Mikhail Alexandrovich Bakunin](https://en.wikipedia.org/wiki/Mikhail_Bakunin), 1814 – 1876). Иако не остава идеологија на анархо-колективизам во форма на заокружена целина, а неговите дела често останувале незавршени, неговата страст и популарност успеа да вдахне голем број на следбеници анархисти. Заедно со Прудон, може да се сметаат за најистакнати, односно највлијателни анархисти на 19-ти век. Најзначајни дела на Бакунин се [_The Principle of the State_](https://www.marxists.org/reference/archive/bakunin/works/1871/principle-of-the-state.html) (1871), [_Politics and the State_](https://www.marxists.org/reference/archive/bakunin/works/writings/ch10.htm) (1871), [_Statism and Anarchy_](https://theanarchistlibrary.org/library/mikhail-bakunin-statism-and-anarchy) (1873), [_God and the State_](https://libcom.org/files/Bakunin%20-%20God%20and%20the%20State.pdf) (недовршенa, 1882) и [_The Paris Commune and the Idea of the State_](https://www.marxists.org/reference/archive/bakunin/works/1871/paris-commune.htm) (1871).

Aнархо-колективизмот заговара укинување на државата, лоцирајќи го нејзиното потекло и смисла во [_освојување_](https://www.marxists.org/reference/archive/bakunin/works/1871/principle-of-the-state.html), и нуди бездржавна алтернатива во вид на доброволно здружени федерации на колективи производители, од каде што и доаѓа додавката. По својата идеотелиска методологија, односно стратегија за промена е _револуционерен_ и заговара одземање на приватната сопственост, односно капиталот од буржоазијата и земјата од земјопоседниците. Визијата е дека градскиот пролетаријат би станал сопственик на капиталот, за кој работи, додека руралниот пролетаријат, на земјата, која ја [одгледува](https://cdn.mises.org/Freedom,%20Society,%20and%20the%20State_6.pdf). Но анархо-колективизмот не е целосно антагонистички настроен кон приватна сопственост. Додека големите индустрии би биле _заедничка_ или _општествена сопственост_, помалите индустрии и малите _бизниси_ би можеле приватно да бидат поседувани. Од големо значење е тоа дека _анархо-колективизмот_ ги задржува пазарните феномени како _систем на плати_, _односи на размена_ и _механизам на цени_, за разлика од анархо-комунизмот. Истиот превидува и _Банка на размена_, која договорно би била воспоставена со согласност помеѓу регионалните кооперативни федерации и различни комуни, која ќе емитува _ваучери_ кои ќе ја претставуваат вредноста на производот. Анархо-колективистичкото кредо е „Секој според своите можности, и секому според заслуженото“.

Во поглед на сопственоста, се прави разлика помеѓу она што е [_приватна_ и _лична сопственост_](https://theanarchistlibrary.org/library/the-anarchist-faq-editorial-collective-an-anarchist-faq-full). Приватната сопственост се однесува на капиталот, како сретство за производство, додека личната се однесува на сопственоста која е плод на трудот на работникот. Приватната сопственост е екплоататорска, додека личната е ослободувачка. Во визијата на анархо-колективизмот, сретствата за производство се во заедничка сопственост на сите работнички групи и слободни комуни, додека пак начините за распределба на трудот и слично, би биле договорено помеѓу групите.

<figure>

![](https://img.populis.id/articles/archive_20220128/mikhail-bakunin-20220128-212613.jpg)

<figcaption>

Михаил Бакунин (populis.id)

</figcaption>

</figure>

## Анархо-комунизам

[_Комунизам_](https://theanarchistlibrary.org/library/wayne-price-what-is-anarchist-communism) претставува визија за бедржавно, бескласно и комунистичко општество, во кое сретствата за производство се _заеднички_ поседувани, трудот е обезбеден заради општествени мотиви, наместо за плати, а потрошувачките добра се достапни за секој според своите потреби.

Анархо-комунизмот претставува уште една левичарска анархистичка традиција, а за нејзин основоположник може да се смета **_Петар Кропоткин_** ([Peter Alexeyevich Kropotkin](https://en.wikipedia.org/wiki/Peter_Kropotkin) 1842 –1921). Кропоткин бил со руско аристократско потекло, но се откажал од титулата на принц на само 12 годишна возраст. За разлика од Бакунин, кој првенствено бил активист, а второстепено теоретичар, Бакунин поголемо внимание посветува на изградба на теоријата или идеологијата на анархо-капитализмот, отколку на активизмот за бездржавно и бескласно општество. Негови најпознати дела се: [_The Conquest of Bread_](https://libcom.org/files/Peter%20Kropotkin%20-%20The%20Conquest%20of%20Bread_0.pdf) (1892), [_Mutual Aid_](https://theanarchistlibrary.org/library/petr-kropotkin-mutual-aid-a-factor-of-evolution) (1902), [_Anarchism_](https://theanarchistlibrary.org/library/petr-kropotkin-anarchism-from-the-encyclopaedia-britannica) (1910), [_The Modern State_](https://theanarchistlibrary.org/library/petr-kropotkin-the-modern-state#toc1) (1913), [_Anarchism and Revolution_](https://theanarchistlibrary.org/library/petr-kropotkin-anarchism-and-revolution), [_Ethics: Origin and Development_](https://theanarchistlibrary.org/library/petr-kropotkin-ethics-origin-and-development) (1922) и [_Anarchist Communism: Its Basis and Principles_](https://theanarchistlibrary.org/library/petr-kropotkin-anarchist-communism-its-basis-and-principles) (1927).

Друг истакнат анархо-комунист или комунистички анархист е италијанскиот деец и револуционер **_Ерико Малатеста_** ([Errico Malatesta](https://en.wikipedia.org/wiki/Errico_Malatesta), 1853 – 1932), а негови најпознати дела се [_An Anarchist Programme_](https://theanarchistlibrary.org/library/errico-malatesta-an-anarchist-programme) (1920) и [_Anarchy and Violence_](https://theanarchistlibrary.org/library/errico-malatesta-anarchy-and-violence-1924) (1924).

Како и другите анархисти и анархизми, и анархо-комузнизмот ја споделува визијата за праведно и хумано општество, во кое не постојат класни разлики, а со тоа не постои и држава. Ваквото општество во неговата визија, би било воспоставено врз [принципи на _соработка_, наместо принципи на _натпревар_](https://libcom.org/library/mutual-aid-peter-kropotkin) и би се изразило како [хоризонтални мрежи на здружување](https://libcom.org/thought/anarchist-communism-an-introduction), преку кои секој ќе биде слободен да ги задоволи своите потреби. Анархо-комунизмот, го истакнува егалитаријанизмот е укинувањето на општествени хиерархии и класни разлики, кои потекнуваат од нееднаква распределба на богатството. Исто така од клучно значење е укинувањето на капитализмот, укинувањето на приватната сопственост, и дотолку повеќе укинувањето на системот на плати и цени. Со укинувањето на системот на плати, распределбата на богатството ќе биде основана на [само-одредувачките потреби](https://libcom.org/thought/anarchist-communism-an-introduction), а луѓето би биле слободни да се вклучат во било какви активности кои лично ги исполнуваат. Анархо-комунистичкото кредо е „Секој според своите можности, и секому според потребите“.

Кропоткин, покрај визијата за бездржавно општество, која беше радикална, исто така гаеше [радикална стратегија за промена](https://theanarchistlibrary.org/library/wayne-price-what-is-anarchist-communism) кон визијата на анархија. Додека марксистите споделуваа градуелна промена, преку диктатура на пролетаријат, или социјализам, до бездржавно и бескласно општество, комунизам, Кропоткин се залагаше _сеопфатна револуционерна промена_ или [_општествена револуција_](https://theanarchistlibrary.org/library/petr-kropotkin-anarchism-and-revolution) кон комунистичко, безкласно и бездржавно општество. 

[Анархо-комунизмот се разликува од анархо-колективизмот](https://theanarchistlibrary.org/library/george-woodcock-anarchism) во една фундаментална точка - начинот на кој плодот на трудот треба да биде распределен меѓу работниците. На местото на колективистичката и мутуалистичката идеа на вреднување според работните часови или според труд, комунистите се залагаат за вреднување според личните _потреби_ на работникот. Исто така, се разликува и во однос на ставот кон приватната сопственост. Додека колективизмот толерира и охрабрува лична сопственост и приватна сопственост кај малите _бизниси_, комунизмот е заговорник на апсолутно укинување на приватната сопственост и нејзино целосно _поопштествување_, односно ставање во _рацете_ и во _служба на заедницата_. 

<figure>

![](https://themodcabin.com/wp-content/uploads/2013/05/Kropotkin-at-desk.jpg)

<figcaption>

Петар Кропоткин (themodcabin.com)

</figcaption>

</figure>

## Марксизам

Можеби неочекувано, но тука може да се додаде и _марксизмот-ленинизмот_ или _дијалектичкиот материјализам_ или _научниот социјализам_ на **_Карл Маркс_** ([Karl Heinrich Marx](https://en.wikipedia.org/wiki/Karl_Marx), 1818 – 1883), **_Фридрих Енгелс_** ([Friedrich Engels](https://en.wikipedia.org/wiki/Friedrich_Engels), 1820 – 1895) и **_Владимир Илич Ленин_** ([Vladimir Ilyich Ulyanov Lenin](https://en.wikipedia.org/wiki/Vladimir_Lenin), 1870 – 1924). Вметнувањето на марксизмот-ленинозмот во групата на леви анархизми се должи на тоа што неговата идеотелија,, доследно анализирана претставува визија за _бескласно_ и _бездржавно општество_. Иако марксистите никогаш не се декларирале како анархисти, и во рамките на Првата интернационала жестоко им се спротивставувале на Бакунистите и другите анархисти, марксизмот може да се смета за вид на имплицитен анархизам.

Марксизмот, анализиран низ перспективите на неговите пропоненти претставува спој на социјал-утопизмот на Сен Симон, дијалектиката на Хегел и класичната економија на Адам Смит.

Од друга страна, општествената промена кон посакуваната алтернативна општествена реалност доаѓа во две фази. Првата фаза е револуцијата, одземањето на сретствата за производство од капиталистите и воспоставување на _диктатура на пролетаријатот_, како своевидна времена работничка држава. Во втората фаза, со укинување на класните разлики, и воспоставување на безкласно општество, државата нема да има потреба да постои и таа ќе _одумре_. Во тој момент се постигнува идеотелијата на марксизмот-ленинизмот, а тоа е _комунистичко_, _безкласно_ и _бездржавно општество_. Фазите се добро објаснети во познатото дело на Ленин, [_The State and Revolution_](https://www.marxists.org/archive/lenin/works/1917/staterev/) (1917).

<figure>

![](https://thumbs.dreamstime.com/b/marx-engels-lenin-portraits-illustration-white-background-47130982.jpg)

<figcaption>

Карл Маркс, Фридрих Енгелс и Владимир Илич Ленин (dreamstime.com)

</figcaption>

</figure>

## Анархо-синдикализам

Претставува уште една варијанта или толкување на левиот анархизам. Секако, границите помеѓу анархо-синдикализмот и анархо-комунизмот, како и помеѓу анархо-синдикализмот и анархо-колективизмот не се цврсто и непоместливо поставени. Анархо-синдикализмот во голема мера се однесува на чинот на [промовирање солидарност](https://libcom.org/article/what-anarcho-syndicalism) на работните места и надвор од нив, охрабрувајќи ги работниците да се организираат независно од властите, газдите и бирократите, и да се борат за нивните интереси како класа. Целта на анархо-синдикалистите е бездржавно и безкласно општество, врз основа на слободни тела составени од делегати од работните места и останатите заедници. Синдикатите, заедно со другите здружувања и федерации, би ја претставувале замената на државата.

Носители на анархо-синдикалната идеа кон крајот на 19-ти и почетокот на 20-ти век беа синдикатите од Шпанија, Италија, Аргентина, Португалија, Германија, Шведска, Холандија, Чиле, Данска итн.

**_Рудолф Рокер_** ([Johann Rudolf Rocker](https://en.wikipedia.org/wiki/Rudolf_Rocker), 1873 – 1958) германски анархист, е еден од најистакнатите претставници на анархо-синдикализмот. Според зборовите на Рокер, напишани во неговата кнгиа [_Anarchism and Anarcho-syndicalism_](https://www.marxists.org/reference/archive/rocker-rudolf/misc/anarchism-anarcho-syndicalism.htm) (1949): 

[„Анархо-синдикализмот](https://www.marxists.org/reference/archive/rocker-rudolf/misc/anarchism-anarcho-syndicalism.htm) израсна од препознавањето дека секој нова економска форма на општеството, мора да биде придружена со нова политичка форма на општествениот организам, и може да постигне практичен израз само со тоа. Следбениците гледаат во сегашната нација-држава како политички агент и бранител на класите кои поседуваат, и истите не бараат освојување на моќ, туку елиминација на секој систем на моќ во општеството… Тие разбраа дека со монополот на сопственоста, и монополот на моќта ќе исчезне.“

Исто така негово дело е и [_Anarcho-syndicalism: Theory and Practice_](https://theanarchistlibrary.org/library/rudolf-rocker-anarchosyndicalism) (1938), [_Anarchism and Sovietism_](https://theanarchistlibrary.org/library/rudolf-rocker-anarchism-and-sovietism), како и [_Pioneers of American Freedom: Origin of Liberal and Radical Thought in America_](https://files.libcom.org/files/Rocker%20-%20Pioneers%20of%20American%20Freedom.pdf) (1949). 

<figure>

![](https://upload.wikimedia.org/wikipedia/commons/3/32/Rudolf_Rocker.jpg)

<figcaption>

Рудолф Рокер (wikipedia.org)

</figcaption>

</figure>

## Други леви анархизми

Кај левите анархисти, секако треба да се спомене и **_Ема Голдман_** ([Emma Goldman](https://en.wikipedia.org/wiki/Emma_Goldman), 1869 – 1940), која е една од најмаркантните и највлијателните женски анархистички фигури. Голдман пред се, претставуваше анархстички активист, а дополнително и како теоретичар. Покрај заложбите за анархија и укинување на државата по револуционерен пат, и често со користење на насилни и деструктивни методи, Голдман се залагаше и за права на жената, како и слободна љубов. Затоа нејзиниот анархизам често го нарекуваат _анархо-феминизам_. Како дел од својот анархистички активизам учествувала во разни акции како атентати, побуни и слично. Во повеќе наврати била и во затвор. Нејзино најпознато дело е [_Anarchism and Other Essays_](https://theanarchistlibrary.org/library/emma-goldman-anarchism-and-other-essays) (1911). 

**_Ноам Чомски_** ([Avram Noam Chomsky](https://en.wikipedia.org/wiki/Noam_Chomsky), 1928) e еден од најистакнатите современи протагонисти на анархизмот, или анархо-синдикализмот. Исто така тој се идентификува и како _социјалисти слободар_, или либертаријански социјалист. Негови најпознати дела, поврзани со анархизам се [_On Anarchism_](https://theanarchistlibrary.org/library/noam-chomsky-on-anarchism) (2013) и [_Bakunin’s Predictions_](https://theanarchistlibrary.org/library/noam-chomsky-bakunin-s-predictions) (2017). Чомски е светски познат философ, лингвист, социјален, но и политички активист, кој обезбедува силна критика, првенствено на Американската империјалистичка надворешна политика.

<figure>

![](https://deeply-assets.thenewhumanitarian.org/20160422112916/noam-chomsky-1977-570f528edec4b.jpg?w=1200&h=630&fit=crop&crop=entropy&q=60)

<figcaption>

Ноам Чомски (thenewhumanitarian.org)

</figcaption>

</figure>

## Заклучни согледувања

Левичарскиот анархизам претставува идеолошки склоп од слични идеологии, активизми и ставови кон општествената и посакуваната алтернативна реалност која се темели на колективизам, ненасилство во општествените односи, како и отфрлање на институцијата на приватна сопственост и капиталистичките констелации на односи. Тесно е поврзана со _трудовата теорија на вредноста_, која вредноста ја аспектира низ призма на трудот посветен на истата. По својата методологија, односно стратегија кон промена, е револуционерен, т.е. посакуваната општествена промена ја трасира преку револуција на работничките класи.

Силна критика на левичарските анархизми е упатена кон нивната нереалност и неконзистентност во исполнување на идеотелијата - комунистичко, бескласно и бездржавно општество, баш поради фактот што економската координација и производственото регулирње, доколку не е предмет на пазарна регулатива, истото би било предмет на политичка и централизирана власт. Додека се поздравува нивната силна анти-етатистичка поставеност, апсурдни се нивните тврдења за правата на сопственост и укинување на капитализмот или слободниот пазар во нивната визија за подобро општество. Сепак, улогата кои овие анархизми ја играа, беше голема во 19-тиот век, а дополнително поголема во 20-тиот век, кога една од овие идеологии - марксизмот беше ставена во пракса на меѓународната сцена, а се покажа како дефинитивно неконзистентна со изворната идеа и смртоносно катастрофална кон луѓето кои живееа под истиот.

### Прочитај повеќе

\- Thomas More - [_Utopia_](https://www.epfl.ch/labs/lapis/wp-content/uploads/2019/09/LAPIS_VETU19_UTOPIA_ENG.pdf)

\- Frederick Engels - [_Socialism: Utopian and Scientific_](https://www.marxists.org/archive/marx/works/1880/soc-utop/ch01.htm)

\- Don Lavoie - [_National Economic Planning: What Is Left_](https://www.amazon.com/National-Economic-Planning-What-Left/dp/1942951264)

\-  Ervin Laszlo - [_Individualism, collectivism and political power_](https://www.tandfonline.com/doi/abs/10.1080/00201746508601443?journalCode=sinq20i)

\- Жан Жак Русо - [_Општествен Договор_](https://plus.mk.cobiss.net/opac7/bib/93523722)

\- David Osterfeld - [_Freedom, Society, and State_](https://cdn.mises.org/Freedom,%20Society,%20and%20the%20State_6.pdf)

\- Michail Bakunin - [_The Principle of the State_](https://www.marxists.org/reference/archive/bakunin/works/1871/principle-of-the-state.html) 

\- Mikhail Bakunin - [_Politics and the State_](https://www.marxists.org/reference/archive/bakunin/works/writings/ch10.htm)

\- Mikhail Bakunin - [_Statism and Anarchy_](https://theanarchistlibrary.org/library/mikhail-bakunin-statism-and-anarchy)

\- Mikhail Bakunin - [_God and the State_](https://libcom.org/files/Bakunin%20-%20God%20and%20the%20State.pdf)

\- Mikhail Bakunin - [_The Paris Commune and the Idea of the State_](https://www.marxists.org/reference/archive/bakunin/works/1871/paris-commune.htm)

\- Wayne Price - [_What is Anarchist Communism?_](https://theanarchistlibrary.org/library/wayne-price-what-is-anarchist-communism)

\- Peter Kropotkin - [_The Conquest of Bread_](https://libcom.org/files/Peter%20Kropotkin%20-%20The%20Conquest%20of%20Bread_0.pdf)

\- Peter Kropotkin - [_Mutual Aid_](https://theanarchistlibrary.org/library/petr-kropotkin-mutual-aid-a-factor-of-evolution)

\- Peter Kropotkin - [_Anarchism_](https://theanarchistlibrary.org/library/petr-kropotkin-anarchism-from-the-encyclopaedia-britannica) 

\- Peter Kropotkin - [_The Modern State_](https://theanarchistlibrary.org/library/petr-kropotkin-the-modern-state#toc1)

\- Peter Kropotkin - [_Anarchism and Revolution_](https://theanarchistlibrary.org/library/petr-kropotkin-anarchism-and-revolution), [_Ethics: Origin and Development_](https://theanarchistlibrary.org/library/petr-kropotkin-ethics-origin-and-development)

\- Peter Kropotkin - [_Anarchist Communism: Its Basis and Principles_](https://theanarchistlibrary.org/library/petr-kropotkin-anarchist-communism-its-basis-and-principles)

\- Errico Malatesta - [_An Anarchist Programme_](https://theanarchistlibrary.org/library/errico-malatesta-an-anarchist-programme) 

\- Errico Malatesta - [_Anarchy and Violence_](https://theanarchistlibrary.org/library/errico-malatesta-anarchy-and-violence-1924)

\- George Woodcock - [Anarchism](https://theanarchistlibrary.org/library/george-woodcock-anarchism)

\- Vladimir Lenin - [_The State and Revolution_](https://www.marxists.org/archive/lenin/works/1917/staterev/)

\- Rudolf Rocker - [_Anarchism and Anarcho-syndicalism_](https://www.marxists.org/reference/archive/rocker-rudolf/misc/anarchism-anarcho-syndicalism.htm)

\- Rudolf Rocker - [_Anarcho-syndicalism: Theory and Practice_](https://theanarchistlibrary.org/library/rudolf-rocker-anarchosyndicalism)

\- Rudolf Rocker - [_Anarchism and Sovietism_](https://theanarchistlibrary.org/library/rudolf-rocker-anarchism-and-sovietism)

\- Rudolf Rocker - [_Pioneers of American Freedom: Origin of Liberal and Radical Thought in America_](https://files.libcom.org/files/Rocker%20-%20Pioneers%20of%20American%20Freedom.pdf)

\- Emma Goldman - [_Anarchism and Other Essays_](https://theanarchistlibrary.org/library/emma-goldman-anarchism-and-other-essays)

\- Noam Chomsky - [_On Anarchism_](https://theanarchistlibrary.org/library/noam-chomsky-on-anarchism)

\- Noam Chomsky - [_Bakunin’s Predictions_](https://theanarchistlibrary.org/library/noam-chomsky-bakunin-s-predictions)

\- Bertrand Russel - [_Proposed Roads to Freedom: Socialism, Anarchism, and Syndicalism_](https://dhspriory.org/kenny/PhilTexts/Russell/roads-freedom.pdf)

\- [Examples of Utopia: Types and Features of Ideal Societies](https://examples.yourdictionary.com/examples-of-utopia.html)

\- Jan Eijking - [Saint-Simon’s Technocratic Internationalism, 1802–1825](https://intellectualhistory.web.ox.ac.uk/article/saint-simons-technocratic-internationalism-1802-1825)

\- Giulia Matassa - [Plato’s Argument for Rule by Philosopher Kings](https://www.e-ir.info/2013/04/17/should-philosophers-rule/)

\- Никола Љ. Илиевски - [СТАП ИЛИ? – ПРИСТАПИ КОН РЕД И ПОРЕДОК](http://libertaniabackup.local/drzava-ili-dekonstrukcija-kritika-i-alternativa-na-drzava/)

\- [Collectivism](https://www.britannica.com/topic/collectivism), Britannica

\- Trevor Wright - [Private Property: Origins, Outcomes, Justifications](https://medium.com/@trevorwright/private-property-origins-outcomes-justifications-ab89f0962c8#:~:text=Rousseau%20sees%20the%20suffering%20which,upon%20men%E2%80%9D%5B31%5D.)

\- Marcello Musto - [The History and Legacy of the International Working Men’s Association](https://marcellomusto.org/the-history-and-legacy-of-the-international-working-men-s-association/)

\- [International Workingmen's Association (First International)](https://spartacus-educational.com/IWA.htm), Spartacus educational

\- [The International Workingmen's Association 1864: General Rules](https://www.marxists.org/archive/marx/iwma/documents/1864/rules.htm)

\- [First International labour federation \[1864\]](https://www.britannica.com/topic/First-International), Britannica

\- [The Anarchist FAQ Editorial collective](https://theanarchistlibrary.org/library/the-anarchist-faq-editorial-collective-an-anarchist-faq-full)

\- Jacques Roux - [Anarchist communism - an introduction](https://libcom.org/article/anarchist-communism-introduction)

\- Joseph Kay - [What is anarcho-syndicalism?](https://libcom.org/article/what-anarcho-syndicalism)

**_Голема благодарност до википедија_****:**

**\-** [Collectivist anarchism](https://en.wikipedia.org/wiki/Collectivist_anarchism#:~:text=Collectivist%20anarchism%2C%20also%20called%20anarchist,of%20production%20instead%20being%20owned), wikipedia,

\- [Anarcho-communism](https://en.wikipedia.org/wiki/Anarcho-communism), wikipedia

\- [Anarcho-syndicalism](https://en.wikipedia.org/wiki/Anarcho-syndicalism#:~:text=Anarcho%2Dsyndicalism%20is%20a%20political,control%20influence%20in%20broader%20society.), wikipedia
