---
title: Австриската економска школа и COVID-19 пандемијата
date: 2021-05-21T00:00:00.000Z
tags:
  - автриска-економска-школа
  - економија
  - инфлација
  - јозеф-шима
  - ковид-19
  - сигурност
  - слобода
  - федерико-фернандез
  - џефри-такер
author: Default Author
category: слободари
---

На 20.05.2021 во организација на [Студенти за слобода](http://studentsforliberty.org/) беше одржан вебинар на тема „Одговорите на Австриската школа за COVID-19 пандемијата“. Гости на вебинарот беа Федерико Фернандез, Јозеф Шима и Џефри Такер. Федерико е претседател на [Fundation International Bases](https://fundacionbases.org/) и виш научен соработник во [Austrian Economics Center](https://www.austriancenter.com/covid-war-children/). Јозеф е професор по економија на [CEVRO Institut](https://www.cevroinstitut.cz/en/), приватен универзитет во Прага во чиј фокус е класичниот либерализам и Австриската економска школа. Џеф е главен уредник во [American Institute for Economic Research](https://www.aier.org/), а модератор беше Симон Саревски од Либертаниа и  [Austrian Economics Center](https://www.austriancenter.com/covid-war-children/).

Како што самиот наслов на вебинарот наговестува, главната тема беше COVID-19 пандемијата и авторитарните одговори од страна на безмалку сите влади во светот, без оглед дали се либерални демократии или de facto  диктатури. Во духот на Милтон Фридман кој вели дека „ Само криза - вистинска или замислена - произведува вистински промени... Кога ќе се појави таа криза, дејствијата што се преземаат зависат од идеите што лежат наоколу“, гостите со својот ентузијазам и „рационален оптимизам“ зборуваа и за добрите (можни) последици од пандемијата и улогата на слободарите во ширењето на толку потребните слободарски идеи.

Низ историјата, многумина се обидувале да дојдат до вистинскиот одговор на односот помеѓу слободата и сигурноста. Колку повеќе добиваме од едното, толку повеќе губиме од другото. И класичните либерали не се ништо поразлични бидејќи ова прашање ги измачува и нив. Тешко е да се дојде до вистинскиот одговор во нормални времиња, а не пак за време на криза. А бидејќи сега сме во криза, потребата за доаѓање се поблиску до вистинскиот одговор е уште поголема и затоа така започна нашата дискусија. Од таму се префрливме на прашањето кое за време на пандемијата се поставува се почесто - до каде стигнавме на „патот кон ропството“ за кое Хајек теоретизираше и не предупредуваше.

Австриската економска школа е [богата традиција која оваа година ја бележи својата 150 годишнина](http://libertaniabackup.local/marginalisticka-revolucija-150-godini-podocna/). Оттаму нормално, не може да се очекува австријците да се сложат за се. Меѓутоа, посебно во време на практично навидум бесконечно владино задолжување и печатење пари, прашање кое треба да не мачи сите, не само австријците, е она за што следно разговаравме, односно токму инфлацијата. А бидејќи живееме во време каде што криптовалутите сè се повеќе во фокусот, им се обрна внимание и на нив и секако „Богот“ на австријците - златото. За крај, панелистите се обидоа да дадат одговор за тоа во која насока треба да се движиме.

Оваа дискусија можете да ја најдете на фејсбук страна на Студенти за слобода, [тука](https://www.facebook.com/watch/live/?v=826865848233214&ref=watch_permalink). Ако „потрошите“ 75 минути за да ја проследите дискусија, верувајте, нема истите да бидат залудни. Нема да зажалите!
