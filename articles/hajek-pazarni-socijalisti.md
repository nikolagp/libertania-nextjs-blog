---
title: Хајек и проблемот на дисперзираното знаење – одговор кон пазарните социјалисти
date: 2021-03-08T00:00:00.000Z
categories:
  - serijali
tags:
  - фридрих-хајек
author: Default Author
---

## Mожноста за економска калкулација во социјалистичките економски системи и случајот на Југославија

### IV дел: Хајек и проблемот на дисперзираното знаење – одговор кон пазарните социјалисти

Хајек му пристапува на проблемот преку бројни трудови како на пример Конкурентното решение (Hayek, 1948), потоа Економијата и знаењето (Hayek, 1948), Моменталната состојба на дебатата (Hayek, 1948), Колективистичко економско планирање (Hayek, 1935) итн. Во понатамошното излагање ќе бидат на кратко спомнати само главните критики на Хајек кон пазарното-социјалистичко решение за алокација на ресурсите во економскиот систем.

Како што веќе беше кажано, во социјализмот, т.е. во пазарниот социјализам, според Ланге до рамнотежата се доаѓаше на тој начин што треба да се почитуваат две правила, односно минимизирање на просечните трошоци и производство на нивото каде што граничните трошоци се еднакви со цената и инструкција кон менаџерите да ги користат цените на централното планско тело во нивните пресметки. Рамнотежата се постигнува тогаш кога, по стапка на обиди и грешки понудата се изедначува со побарувачката. Во Лангеовиот модел на пазарен социјализам, алтернативните производствени техники и податоците за достапноста на ресурсите се дадени величини и за капиталистичкиот претприемач и за менаџерот во пазарно-социјалистичкиот систем. Единствената променлива која недостасува е точната цена при која треба да се воспостави пазарната рамнотежа, и таа во неговиот модел се бара низ процес на обиди и грешки. За било која конфигурација на релативни цени се претпоставува дека секој менаџер може преку трошочните криви да ја препознае оптималната количина која треба да ја произведува со цел да ги изедначи граничните трошоци и цената на производот што се произведува.

Оттука за Хајек проблемот што Ланге го решава низ неговиот систем на обиди и грешки е само мал дел од предизвикот што Мизес го поставил во 1920 година. Претпоставувајќи дека сите информации за постигнување пазарна рамнотежа се дадени освен коректните цени, Ланге во суштина го банализрал комплексниот процес на дисперзијата на претприемничкото знаење. За Ланге претпоставено е дека менаџерот го има на располагање целосниот сет на технолошки остварливи производствени методи во кои само треба да ги вклучи цените од централното планско тело за да може да одлучи кои комбинации на ресурси да ги користи.

Но за Хајек претприемачите/менаџерите откриваат кои производствени методи се поефикасни од другите преку профитот или загубата. Ако претрпуваат загуби производствениот метод не е ефикасен, ако имаат добивка тогаш производствениот метод е добар. Конкуренцијата на пазарот служи како метод со кој различните претприемачи испробуваат различни производствени методи и немаат имплицитна согласност кој производствен метод е подобар. Оние кои ќе успеат да имаат поефикасен производствен метод ќе ги победат нивните конкуренти кои имаат полош производствен метод така што ќе опстојат на пазарот. Оттука за Хајек пазарот претставува процедура на откривање каде што знаењето кое во неокласичниот модел е дадено, во реалниот свет се открива и не е дадено во главата на претприемачот или на централното планско тело. Без ваквиот процес на откривање кое се случува во пазарниот систем, менаџерот во социјалистичкиот систем нема да знае кои методи на производство се поефикасни.

Дихотомијата помеѓу откривањето на коректните цени во Лангеовиот модел и откривањето на ефикасните производствени методи е теоретска процедура за природата на дебатата околу пазарната калкулација. Во реалниот свет, производителите постојано ги зголемуваат или намалуваат цените како дел од нивниот „експеримент“ со производствените техники и методи и без нив, без конкурентниот пазарен процес, тие не би можеле да знаат чии техники и методи се подобри. Но тука се поставува прашањето, ако тоа знаење што е дадено во неокласичниот модел, во реалниот свет претприемачите не го поседуваат, тогаш како ценовниот систем им помага да се здобијат со знаење за да можат да донесуваат рационално одлуки? Поентата е дека во реалниот свет претприемачот нема големо технолошко знаење, а со потребното знаење се здобива преку конкуренцијата со помош на цените. Постепено учи кои производствени техники да ги употребува низ загубата или добивката, односно со интеракција со ценовниот систем претприемачот се здобива со знаење кои производствени техники да ги користи. Оттука Ланге понудува процес на откривање само за мал сегмент од знаењето што се добива со помош на цените, односно понудува само знаење кое е доволно да се откријат вистинските цени откако веќе ефикасните производствени техники биле откриени според неокласичниот модел.

На кратко кажано, она што е важно за Хајек не е рамнотежата во која треба само да се предвидат коректните цени за нејзино воспоставување според неокласичниот модел, туку како се доаѓа до тој процес претприемачите да се здобијат со доволно технолошко знаење за потоа да може да се примени Лангеовиот модел на процеси и грешки за да се утврдат рамнотежните цени. За Хајек, ако се познати сите променливи освен коректните цени многу лесно може да се дојде до пазарна рамнотежа каде понудата е еднаква со побарувачката. Но проблемот е тоа што без воспоставување на пазар за факторите на производство не би можеле менаџерите да утврдат кои производствени методи и техники се најефикасни и според тоа пазарниот систем на крај пак ќе биде поефикасен од пазарно-социјалистичкиот систем. Дополнително, децентрализацијата на знаењето што го поседуваат илјадниците разни претприемачи во пазарниот систем - тешко би можело сето тоа децентрализирано знаење да биде достапно во главите на членовите на централното планско тело.

Текстот е преземен од личниот блог на авторот, и можете да го најдете [тука](https://ilijav.substack.com/p/--7a9?fbclid=IwAR3p80cpK4_8OjQMi0FP5khAKACy3v7Q75rDc4fCTi8x6jKQM6STa2oQE6U).
