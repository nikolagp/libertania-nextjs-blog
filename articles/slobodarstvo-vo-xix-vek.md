---
title: <strong>Слободарство во ХIХ век</strong>
date: 2022-07-18T00:00:00.000Z
categories:
  - блог
  - tekstovi
coverImage: photo-1560263816-d704d83cce0f.jpeg
---

**Текстот - _Cлободарство пред ХIХ век_, може да го прочитате [тука](http://libertaniabackup.local/slobodarstvo-pred-xix-vek/?fbclid=IwAR2RTcpfNzhBrCzsQKZMjW8As9uJRHwe5ieZwEFDD2bmtWJnsrf_w6mZTcI).**

Слободарството во 19-ти век, се чини дека ја добива својата современа форма, иако значително ќе биде надополнето со школи и дејци во 20-ти век. Инспирирано од претходниците пред 19-ти век, класичниот либерализам како форма на слободарството во 20-тиот век, извршил огромно влијание, како во општествените науки, така и во општествената реалност. Голем број на земји од светот ги прифатиле и ги актуелизирале овие слободарски премиси во своите јавни политики.

Од евроцентрична гледна точка, слободарството во 19-ти век се појавува паралелно, но и повеќе или помалку поврзано во 3 земји, и тоа Франција, Британија и САД. 

## Француска либерална школа

Француската либерална школа, или како ја нарекувал Карл Маркс, школата на [_вулгарните економисти_](https://www.hetwebsite.net/het/schools/frenchlib.htm), е економска и општествено-политичка школа од крајот на 18-ти и 19-ти век во Франција, која на голема врата ги изучува, оправдува и заговара принципите на лична слобода, слобод на говор, слободна трговија, слободна економија, мир, и други поврзани принципи.

Една од базичните инспирации за појавата на француската либерална школа се увидите и теориите на економистот и претприемач **_Жан Батист Сеј_** ([Jean-Baptiste Say](https://en.wikipedia.org/wiki/Jean-Baptiste_Say), 1767–1832). Придонесот на Сеј за истата, но и за класичниот либерализам пошироко, е дефинитивно неспорен, оставајќи зад себе традиција на заговарање на слобода на израз, слобода на трговија, па се до познатите економски _Сеј-ови закони_ за пазарите и теориите на [спонтан или природен поредок](https://competitionandappropriation.pre.ss.ucla.edu/wp-content/uploads/sites/95/2017/09/SpontaneousOrder.pdf). Негово најпознато дело е [_A Treatise on Political Economy_](https://socialsciences.mcmaster.ca/econ/ugcm/3ll3/say/treatise.pdf) (1804).

**_Фредерик Бастиат_** или **_Бастија_** ([Claude-Frédéric Bastiat](https://en.wikipedia.org/wiki/Fr%C3%A9d%C3%A9ric_Bastiat), 1801 – 1850) или како го нарекува Калеб Фулер [**_Џонатан Свифт на економијата_**](https://www.econlib.org/library/columns/y2022/fullerbastiat.html), е француски писател и економист, со можеби најголемо значење за француската либерална школа, како и подоцнежното повторно заживување на либерализмот. Со делата на Бастиат може да се поистовети класичниот либерализам во Франција. Неговото академско, односно образовно значење може да се воочи во инспирацијата која ја издејствувал преку своето дело за појавата на Австриската економска школа, која се смета за современото економско и пошироко општествено оправдување на слободарството и либерализмот. Она што е карактеристично за Бастиат, а воедно и причинител на неговата популарност, е неговиот стил на пишување, неговите метафори, досетки, но и уникатниот израз со кој успеал да ја долови [суштината на општествените и економските процеси](https://lawliberty.org/bastiat-common-sense-personified/), уште во 19-ти век. Бастиат бил силен протагонист на принципите на _лична слобода_ наспротив _централно планирање_, _слободна трговија_, наспротив _протекционизам_ и _економски национализам_, како и _можности_ наспротив _привилегии_.

Најпознати дела во доменот на економијата се [_Economic Sophisms_](https://fee.org/media/15009/economicsophisms1.pdf) (1847) и [_That Which Is Seen, and That Which Is Not Seen_](http://bastiat.org/en/twisatwins.html) (1850). Од посебно значење е неговиот есеј, напишан во хумуристичен тон, [_Она што се гледа и тоа што не се гледа_](http://libertaniabackup.local/ona-sto-se-gleda-i-ona-sto-ne-se-gleda-glava5/). И самиот невообичаен наслов на есејот, ја доловува неговата суштина, сугерирајќи на работите кои се гледаат, но често заборавајќи на работите кои не ги гледаме, а истите реално постојат. Тие најчесто се однесуваат на мешањата на централните власти во економските и пошироките општествени процеси. Бастиат е творец на фундаменталниот економски концепт на _опортунитетен трошок_, иако самиот не го именувал како таков, но истиот произлегува од неговото резонирање, поставено во неговите дела. И ден денес, често е истакнувана симболиката на _теоријата на_ _скршениот прозорец_ (_broken window theory_), како што е насловен и воведниот дел од есејот. Меинстрим економското мислење, како во времето на Бастиат, па така и сега, ја толкува оваа теорија, баш преку симболиката на скршениот прозорец. Истата гласи дека и покрај тоа што скршениот прозорец означува некаква штета, истиот ја поттикнува економијата, и ја стимулира економијата да се мобилизира во производство и услуги на заменување на скршениот со нов прозорец. Но Бастиат, оди чекор понатаму, и ова мислење го цврстува во делот _што се гледа_, додека делот кој не се гледа, а е пред очите на субјектот е настанатата штета, и опортунитетниот трошок на истата, кој секогаш е поголем, од алтернативното сценарио, доколку истиот не е скршен. Тоа го тврди и Бастиат, дека секоја штета, како и секое дејствие во рамките на економијата има свои далекусежни последици, но и нивен опортунитетен трошок, во однос на алтернативни сценарија. Понатаму во есејот, е посветено внимание на даноците, јавните работи, задолжителната воена служба, како и ред други општествени проблематики, во кои традиционално политичките власти го имаат главниот збор, секако заедно со критика на мешањето на истите.

Во однос на правно-политичката философија, истакната во изразот на Бастиат, мора да се спомене неговиот есеј [_The Law_](https://www.sjsu.edu/people/john.estill/courses/158-s15/The%20Law%20-%20Bastiat.pdf) (1850). Во _Правото_, тој пишува за човековите права, државата, и правото како и _законскиот грабеж_. Во духот на природно-правната традиција, Бастиат истакнува дека _животот_, _слободата_ и _сопственоста_ се основните права, кои не потекнуваат од државното право, туку истото постои со цел да ги заштити и унапреди првите. Дополнително, го дефинира правото како _колективна организација на поединечните права за нивна законска заштита_. Но истата претставува чистата визија за правото. Извртоперената го искористува правото, не за заштита на природните права, туку го инструментализира во механизам за _кражба_. Наместо за остварување на правда, правото станува алатка за [промовирање на неправда](https://www.libertarianism.org/articles/introduction-frederic-bastiats-law). Во продолжение, државата е идентификувана како инструмент на _законска кражба_, додека пак нејзината оригинерна функција се поврзува со заштитата на природните права и превенција на нивна повреда, што кореспондира со она што претставува минимална, или _држава ноќен чувар_. 

Бастиат сеуште служи како инспирација за современите слободари, пропонентите на слободата, доброволната размена и ненасилството, како и оние кои се барем малку скептични во семоќните решенија промовирани од политичките елити. Од особено значење е неговото влијание врз Хенри Хазлит (_Henry Hazlitt_), еден од родоначалниците на либертаријанизмот во 20-ти век, кој инспириран од _Она што се гледа и она што не се гледа_, ја пишува својата [_Economics in One Lesson_](https://www.liberalstudies.ca/wp-content/uploads/2014/11/Economics-in-One-Lesson_2.pdf) (1946).

**_Алексис де Токвил_** ([Alexis Charles Henri Clérel, comte de Tocqueville](https://en.wikipedia.org/wiki/Alexis_de_Tocqueville), 1805 – 1859), роден во француско аристократско семејство, философ и политичар, е еден од највлијателните претставници на класичниот [либерализам](https://dergipark.org.tr/tr/download/article-file/612363) во Франција, но и пошироко во западната хемисфера. Неговиот либерализам може да се воочи во неговата позната изјава, првично [наведена во писмо](https://www.tandfonline.com/doi/pdf/10.1080/10349952.1992.11876775) кој го пишувал „Имам само една страст, љубовта кон слободата и достоинството“.

Најпознато негово дело е [_Democracy in America_](http://files.libertyfund.org/files/2288/Tocqueville_1532.04_LFeBk.pdf) (1835) или оригинално _De la de´mocratie en Ame´rique_, кое е напишано по повод неговото патување и истражување на САД. Во него Токвил објаснува што е тоа што е посебно за Америка и нејзината демократија, во споредба со неговата родна Франција и тамошните случувања. Подоцна и неколку години пред неговата смрт ја пишува и неговата [_The Old Regime and the French Revolution_](https://oll.libertyfund.org/title/tocqueville-the-old-regime-and-the-revolution-1856) (1856), во која критички се осврнува на Француската револуција од 1789 година, заклучувајќи дека режимот кој револуцијата го уништува скоро секогаш е подобар од оној новиот, револуционерниот.

Од друга страна, контроверзни се неговите ставови кои подржуваат колонизирање на Алжир од страна на Франција, а неговите идеи често се нарекувани со оксиморонот [_империјалистички либерализам_](https://www.middleeasteye.net/opinion/alexis-de-tocqueville-father-western-liberalism-was-also-advocate-colonising-algeria). Но сепак, треба да се земе во предвид, времето и местото, односно општествениот контекст, во кој честа била појавата на подршка за ширење на либерализмот со принуда и насилна интервенција.

**_Густав де Молинари_** ([Gustave de Molinari](https://en.wikipedia.org/wiki/Gustave_de_Molinari), 1819 – 1912), белгиски економист, кој делувал во француски јазичен и општествен контекст, може да се смета за основач на она што се нарекува **_пазарен анархизам_**, или своевиден _прототип_ на современиот [**_анархо-капитализам_**](http://libertaniabackup.local/anarhizam-individualisticki/?ignorenitro=fe469cbc131f001a5c0e3a8debdfd1d2). Молинари во средината на 19-ти век го уредувал списанието [_Journal des Economistes_](https://en.wikipedia.org/wiki/Journal_des_%C3%A9conomistes), во кое ги објавувал своите не толку популарни ставови, па дури и помеѓу тогашните заговорници на слободен пазар, како што бил и Бастиат. Ставовите се поистоветуваат со оправдување на возможноста за општество во кое нема држава и во кое сите услуги кои ги дава државата - државниот сервис, со посебен осврт на услугата на безбедност и заштита од агресија, се обезбедени од приватни субјекти - компании, кои функционираат врз доброволна основа и во пазарни услови. 

На тој начин, Молинари направил чекор напред во склоп на либералната мисла, и го ставил под прашање легитимитетот на секоја држава, па и онаа минималната или ноќен чувар. Визијата, односно идеотелијата на Молинари за бездржавно општество е многу слична со онаа на современите анархо-капиталисти, и од тука произлегува дека тој недвосмислено влијаел на појавата на анархо-капитализмот во 20-ти век, посебно оној _онтолошкиот_, на Мареј Ротбард (Murray N. Rothbard). Негови најпознати текстови се: [_Protection and Restrictions on Free Trade_](https://oll.libertyfund.org/page/oll-reader-87) (1853), [_За производството на безбедност_](http://libertaniabackup.local/za-proizvodstvoto-na-bezbednost/) или [_The Production of Security_](https://mises.org/library/production-security-0) (1849) и [_Of the Liberty of Government_](https://oll.libertyfund.org/title/molinari-boll-53-gustave-de-molinari-of-the-liberty-of-government-1849) (1849). 

## Мутуализам

Кога станува збор за поширокото слободарство во Франција, но и слободарскиот анархизам, неминовно е да се посвети внимание на **_Пјер Жозеф Прудон_** ([Pierre-Joseph Proudhon](https://en.wikipedia.org/wiki/Pierre-Joseph_Proudhon), 1809 – 1865), и неговата философија, теорија, идеологија и активизам наречен [**_мутуализам_**](https://www.libertarianism.org/articles/what-mutualism). Мутуализмот претставуваше силна [инспирација](http://libertaniabackup.local/prudon-islobodarskiot-socijalizam/) за развој на теориите на анархизам, како и за појавата на _индивидуалистичкиот_ или _аналитичкиот анархизам_ во Америка. Исто така Прудон е еден од првите активисти кои сам се декларирал како _анархист_ (покрај останатите определби како _социјалист_ и _федералист_), страсно творел и ги промовирал овие гледишта за алтернативна реалност и патот кон неа. Meѓу најпознатите дела на Прудон се [_What is property?_](https://www.marxists.org/reference/subject/economics/proudhon/property/) (1840), [_The Federative Principle_](https://theanarchistlibrary.org/library/pierre-joseph-proudhon-the-principle-of-federation) (1863), [_What is Government? What is God?_](https://theanarchistlibrary.org/library/pierre-joseph-proudhon-what-is-government-what-is-god) (1849) и [_System of Economical Contradictions: or, The Philosophy of Poverty_](https://www.marxists.org/reference/subject/economics/proudhon/philosophy/) (1846). За разлика од доминантните социјалистички тенденции, [Прудон е протагонист на замена на политиката со економија](http://libertaniabackup.local/prudon-islobodarskiot-socijalizam/), централизацијата со децентрализација, колективноста со индивидуалност, и авторитетот со слобода. Прудон има доста контроверзен став кон приватната сопственост, поврзувајќи ја со експлоатација и нерамномерна распределба на ресурсите во општеството. Најголемиот дел од конфликтот е насочен кон каматите и рентите, како цени на кредитите и земјата, сметани за незаслужен приход на капиталистите и плод на капиталот. Позната е неговата фраза, која ја овековечува во неговото најпознато дело _Што е сопственоста?_ – _сопственоста е кражба_. Но сепак, тој не е тотален непријател на сопственоста (за разлика од комунистите и колективистичките анархисти), и промовира таканаречената _лична сопственост_, производ на човековиот труд, неопходна за независност и достоинствен живот на секој поединец, поистоветувајќи ја со слобода (сопственоста е слобода). Прудон инспирирал плеада на мислители и активисти, кои дополнително го градат анархизмот и анти-етатизмот како широка идеолошка тенденција.

Интересен факт од периодот во кој живеел и бил активен Прудон, е тоа што тој и Фредерик Бастиат комуницирале, односно, дебатирале преку писма - [_The Bastiat-Proudhon Debate on Interest_](https://praxeology.net/FB-PJP-DOI.htm) (1849-1850)

Пјер Жозеф Прудон, иако социјалистички слободар, има дадено голем придонес кон развојот на слободарската мисла, и секако унапредено интелектуалната вредност на слободата. Позната е неговата максима „Слободата е мајка на поредокот, а не обратно,“ со која се дава предност на слободата како темелен принцип во општественото уредување, и секако се опфаќа и општествениот поредок, резултат на слободните поединци, на линија со она што Хаек и другите современи слободари ќе го наречат спонтан, природен или полицентричен поредок.

## Британски либерализам

Британските школи на либерализмот се едни од основните и помеѓу највлијателните во поглед на проучувањето и заложувањето за лична слобода. Секако, традицијата која Џон Лок, Адам Смит, Дејвид Хјум и други дејци ја создаваат, се провејува и служи како основа за појавата на дејците и делата од 19-ти век. 

Во периодот на премин од 18-ти во 19-ти век, од особено значење за економијата, а со тоа и за либерализмот е **_Дејвид Рикардо_** ([David Ricardo](https://en.wikipedia.org/wiki/David_Ricardo), 1772 – 1823) и неговото интелектуално дело. Неговиот придонес најмногу се воочува во _теоријата на надници и профит_, _трудовата теорија на вредноста_, _теоријата на компаративни предности_, како и _тоеријата на ренти_. Иако, голем дел од неговите теории се надминати со пристапите адаптирани од страна на Австриската економска школа, неговиот удел, како во градењето на економијата, па така и за либерализмот како идеа со економско оправдување, е огромен. Најзначајна е _теоријата на компаративни предности_, во која е забележан потенцијалот за прогрес во едно општество, и тоа со помош на се поголема поделба и специјализација на трудот. На линија на теоријата за компаративни предности е и подршката на слободна трговија, наспротив тенденциите на протекционизам и економски национализам. Рикардо сметал дека сите земји во светот би имале бенефит доколку се специјализираат во онаа работа која ја прават најдобро, додека останатите производи и услуги би ги добивале со размена, односно слободна трговија. Своевремено Рикардо застанал против воведените _закони за пченката_ ([_Corn Laws_](https://www.britannica.com/event/Corn-Law-British-history)) кои претставувале тарифи и други трговски ограничувања за увезена храна и пченка во Обединетото кралство (1815 - 1846). Негово најпознато дела е [_On the Principles of Political Economy and Taxation_](https://www.econlib.org/library/Ricardo/ricP.html) (1817).

**_Манчестерската економска школа_** се однесува на [движењето за слободна трговија](https://www.hetwebsite.net/het/schools/manchester.htm) од 19-ти век во Велика Британија. Најзначајни дејци на оваа школа се Ричард Кобден и Џон Брајт. Движењето го има своето потекло во петицијата од 1820 година, покрената од Лондонските трговци, како реакција _законите за пченка_, како и тарифите и ограничувањата кои се воспоставуваат со истите. 

**_Ричард Кобден_** ([Richard Cobden](https://en.wikipedia.org/wiki/Richard_Cobden), 1804 – 1865) е еден од напознатите англиски политичари и активисти за слободна трговија и економија. Негова заслуга е _Кобден-Чевалиер договорот_ ([Cobden-Chevalier Treaty](https://www.britannica.com/topic/Cobden-Chevalier-Treaty)), од 1860, со кој се воспостави слободна трговија помеѓу Британија и Франција. Кобден бил истакнат противник на злогласните закони за пченка. 

**_Џон Брајт_** ([John Bright](https://en.wikipedia.org/wiki/John_Bright), 1811 – 1889) е уште еден истакнат политичар, државник и промотер на принципите на слободна трговија и слободна економија, а заедно со Кобден ја основаат _Лигата против законите за пченка_ (Anti-Corn Law League), под чие силно влијание бил потпишан _Кобден-Чевалиер договорот._

 **_Џон Стјуарт Мил_** ([John Stuart Mill](https://en.wikipedia.org/wiki/John_Stuart_Mill), 1806 – 1873) бил британски философ и една од највлијателните фигури за надоградувањето и ширењето на идеите на либерализмот во 19-ти век. Мил, во својот светски познат есеј _За слобода_ ([_On Liberty_](https://socialsciences.mcmaster.ca/econ/ugcm/3ll3/mill/liberty.pdf), 1859), начелно ги воведува читателите во [концептите](https://www.libertarianism.org/columns/introduction-john-stuart-mills-liberty) на _слобода_ (_liberty_) и _авторитет_ (_authority_), од фундаментално значење за слободарството. Во продолжение истакнува дека за да се постигне лична слобода, потребно е да се постават ограничување на државните власти, што би резултирало во тоа моќта да е поблиску го граѓаните, отколку до властите. Познат е и по _принципот на повреда_ ([_harm principle_](https://www.ucl.ac.uk/~uctytho/MillAndLiberalism.html)), што означува дека личната слобода не е неограничена, туку е ограничена со овој принцип, односно ограничена со неповредувањето на останатите лични слободи.

 И покрај тоа што во времето на Мил, старите монархиски режими се повеќе и повеќе биле заменувани во демократски републики, тој истакнал дека во последните доаѓа до израз проблемот на _тиранија на мнозинството_. Многу амбициозно за своето време, посочил на опасноста, или потенцијалното зло од непотребно зголемување на моќта, односно надлежностите на државата. Се плашел дека со зголемувањето на држава, во кое се се прави со посредство на бирократијата, ништо што е спротивставено или критика на истата не би поминало. Дополнително, верувал дека бирократијата води кон стагнација, па дури и пад во интересот, но и креативноста на поединците, a индивидуалноста и спонтноста водат кон прогрес. Од тука, доброволните институции се носителите на прогресот во општеството. 

Исто така, Мил бил и неприкосновен заговорник на слободата на израз, или слободата на говор, но и слобода трговија и _лесефер_ економија. Под силно влијание на неговиот татко Џејмс Мил и Џереми Бентам, го имал адаптирано утилитаризмот како морална поставка за своите гледишта. За истиот повеќе во неговата [_Utilitarianism_](https://socialsciences.mcmaster.ca/econ/ugcm/3ll3/mill/utilitarianism.pdf) (1861). 

Џон Стјуарт Мил е еден од најзначајните претставници, како за британскиот либерализам, така и за слободарството како идеа која дополнително ќе инспирира и други дејци и идеи во 20-тиот и 21-виот век. Неговите увиди за личната слобода, тиранијата на власта и индивидуалноста и доброволноста како основни принципи на слободно и прогресивно општество се од огромно значење и денес.

**_Херберт Спенсер_** ([Herbert Spencer](https://en.wikipedia.org/wiki/Herbert_Spencer), 1820 – 1903) бил англиски философ, биолог, антрополог и социолог, познат по својата теоретска поставка на _општествен_ или _социјален дарвинизам_. Општествениот дарвинизам ја објаснува идеата на пресликување на дарвинизмот, односно еволуционизмот, од биологијата (живите суштества) во општеството (меѓучовечките односи). 

Неговото значење за либерализмот, современиот либертаријанизам и општо за слободарството е големо. Од тој аспект, негово најпознато дело е [_The Man Versus the State_](https://oll.libertyfund.org/title/mack-the-man-versus-the-state-with-six-essays-on-government-society-and-freedom-lf-ed) (1884) или 6 есеи за власта, општеството и слободата. Во него Спенсер го воочува и поставува вечниот антагонистички однос во општеството, од суштинско значење за либерализмот, поистоветен во дуализмите: поединец - држава, [слобода - принуда](https://www.libertarianism.org/topics/spencer-herbert-1820-1903), доброволна размена или пазар - наметнато нормирање или државна регулација. 

Во либертаријански или минархистички дух, Спенсер ја истакнува вистинската, односно посакуваната улогата на државата. Истата се поистоветува со улогата да го штити она што Лок го определи како право на само-поседување или природните права на човекот, а не да го промовира и постигнува таканареченото _општественото добро_ (нешто значајно во традицијата на Жан-Жак Русо и колективистичките дејци). Спенсер верувал дека пазарно регулираните односи, здружувања и размени се супериорни, како во поглед на почитувањето на природните права на човекот, така и во овозможувањето на напредок на општеството. Неговите погледи за улогата на политичките власти и конкретно _државата ноќен-чувар_ подетално се опишани во неговата збирка на писма (есеи) [_Proper Sphere of Government_](https://oll.libertyfund.org/page/spencer-proper-sphere-of-government-1843) (1843). 

Подоцна, во 20-тиот век, Алберт Џеј Нок, Мареј Ротбард и Хенри Хазлит, тројца гиганти на современиот либертаријанизам, го слават Спенсер како еден од најзначајните општествени философи и социолози на 19-ти век. 

**_Лорд Актон_** ([Lord Acton](https://en.wikipedia.org/wiki/John_Dalberg-Acton,_1st_Baron_Acton) John Emerich Edward Dalberg-Acton, 1st Baron Acton, 1834 – 1902) беше познат англиски аристократ, историчар, политичар и писател. Неговата мисла [„Моќта корумпира, а апсолутната моќ, апсолутно корумпира](https://www.acton.org/research/lord-acton)“ и ден денес служи како една од основните максими во либерализмот, како и громогласен повик за ограничување на моќта на политичките власти. Дополнително, неговиот либерализм се воочува и во тоа дека слободата ја поставил како [крајна цел](https://repozytorium.ka.edu.pl/bitstream/handle/11315/23255/LAZARSKI_Enemies_or_allies_Liberalism_2011.pdf?sequence=1&isAllowed=y), а не како средство за постигнување на цел, од каде имплицитно се насетува неговата морално-правна основа и оправдување за слободата. Исто така, бил свесен за опасностите кои со себе ги носи утилитаризмот, оставајќи простор за општествен инжињеринг и централно планирање. Негово најпознато, но [незавршено дело](https://repozytorium.ka.edu.pl/bitstream/handle/11315/23255/LAZARSKI_Enemies_or_allies_Liberalism_2011.pdf?sequence=1&isAllowed=y) е [_The History of Freedom and Other Essays_](https://oll.libertyfund.org/title/acton-the-history-of-freedom-and-other-essays) (1907), во кое Лорд Актон ја истражува историјата на слободата во различни епохи од човековата еволуција. 

## Индивидуалистички анархизам

Меѓу највлијателните дејци на **_индивидуалистичкиот анархизам_** во Европа, во 19-ти век е германскиот философ **_Макс Штирнер_** ([Max Stirner](https://en.wikipedia.org/wiki/Max_Stirner), 1806 – 1856). Тој во неговата [_The Ego and its Own_](https://www.marxists.org/reference/archive/stirner/ego-and-its-own.htm#p1s231) (1844)_,_ ја објаснува теоријата на [**_егоизам_**](https://scholarworks.calstate.edu/downloads/td96k299d), која своевремено претставуваше радикална и контроверзна теорија, дотолку повеќе со неговата општествена реалност, претставена како _унии на ега_ (_union of egos_), во рамки на пост-државна алтернатива.

На америчко тло, во 19-ти век, посебно се битни пазарните или индивидуалистичките анархисти, заедно со нивните промислувања и делувања. Напроти европските анархисти, чиј анархизам е романтичен, но помалку реален, тие се татковци основачи на _аналитичкиот анархизам_, кој за речиси прва пат ја актуелизира идеата за општество без држава, кое е возможно, и посакувано, и од [морално-философско](https://mises.org/library/do-you-hate-state), но и од економско-утилитарно гледиште.

Kaj **_американските анархисти_**, заговорници на **_философски_**, **_индивидуалистички_** и **_пазарен_** **анархизам**, исто така и **_пазарен социјализам_**, од крајот на 19-ти век, секако вредни да се напоменат се **_Џошуа Ворен_** ([Josiah Warren](https://en.wikipedia.org/wiki/Josiah_Warren), 1798 – 1874) и [**_Хенри Девид Торо_**](http://libertaniabackup.local/individualizam-i-transcendentalizam-henri-dejvid-toro-i-umetnosta-na-neposlusnosta/) ([Henry David Thoreau](https://en.wikipedia.org/wiki/Henry_David_Thoreau), 1817 – 1862). Анархизмот и аболиционизмот на Торо е од морална природа и се манифестира со непослушност, отфрлање и заобиколување на политичките авторитети, а дополнително неговите анархистички ставови можат да се согледаат во неговата [_За должноста на граѓанинот да биде непослушен_](https://okno.mk/node/11457) или [_Civil Disobedience_](https://xroads.virginia.edu/~Hyper2/thoreau/civil.html) (1849). Ворен, од друга  страна беше инспириран од мутуализмот на Прудон. Исто така и **_Френсис Дешвуд Тенди_** (Francis Dashwood Tandy - 1867–1913) бил **_индивидуалистички анархист_**, **_волунтарист_** и **_мутуалист_**. Негово најпознато е дело е [_Voluntary Socialism_](https://theanarchistlibrary.org/library/francis-dashwood-tandy-voluntary-socialism#toc3) (1896)

**_Уберон Херберт_** ([Auberon Herbert](https://en.wikipedia.org/wiki/Auberon_Herbert), 1838 – 1906) беше англиски писател и истакнат индивидуалист кој делуваше во втората половина на 19-тиот и почетокот на 20-тиот век, член на групата наречена _Voluntaryists_ која стоеше позади принципите на [доброволност и отсуство на секакво насилство](https://oll.libertyfund.org/page/rc-herbert1) во општествените односи. Херберт може да се смета за родоначалник на философијата на **_волунтаризам_**, која се темели на [принципот на само-поседување](https://oll.libertyfund.org/quote/auberon-herbert-s-aim-is-to-destroy-the-love-of-power-and-the-desire-to-use-force-against-others-1897), [_доброволна влада_](https://www.jstor.org/stable/40752232) и недвосмислено [спротивставување](https://oll-resources.s3.us-east-2.amazonaws.com/oll3/store/titles/1026/0545_Bk.pdf) на секаков вид на насилство. Може да се прочита повеќе за неговите принципи во неговите [_A Plea for Voluntaryism_](https://oll.libertyfund.org/page/rc-herbert1) (1906) и [_The Right and Wrong of Compulsion by the State and Other Essays_](https://oll.libertyfund.org/title/herbert-the-right-and-wrong-of-compulsion-by-the-state-and-other-essays-1978-ed) (1885).

Списанието [**_Liberty_**](https://en.wikipedia.org/wiki/Liberty_\(1881%E2%80%931908\)), кое се издаваше во Америка кон крајот на 19-тиот и почетокот на 20-тиот век беше познато по својата _пазарно социјалистичка_ и _aнархистичка_ содржина, а активисти, теоретичари и претприемачи како [**_Лисандер Спунер_**](http://libertaniabackup.local/lisander-spuner/) ([Lysander Spooner](https://en.wikipedia.org/wiki/Lysander_Spooner), 1808 – 1887), **_Бенџамин Такер_** ([Benjamin Tucker](https://en.wikipedia.org/wiki/Benjamin_Tucker), 1854 – 1939) и други, биле помеѓу неговите уредници и редовни автори. Истите служат како силна инспирација за слободарското или либертаријанското и дотолку повеќе анархо-капиталистичкото движење, кое ќе се појави во втората половина на 20-тиот век. Нивните дела ќе остават печат во аналитичката анархистичка мисла, како што се [_The Law of Intellectual Property_](https://oll.libertyfund.org/title/spooner-the-law-of-intellectual-property-1855) (1855), [_No Treason: The Constitution of No Authority_](https://oll.libertyfund.org/title/spooner-no-treason-no-vi-the-constitution-of-no-authority-1870) (1867), [_Natural Law, The Science Of Justice_](https://cdn.mises.org/Left%20and%20Right_3_1_7.pdf?token=sIltQy8R) (1882) на Спунер и [_State Socialism and Anarchism_](https://theanarchistlibrary.org/library/benjamin-r-tucker-state-socialism-and-anarchism) (1888) на Такер. Битно е да се напомене кај Такер и Спунер, е тоа дека иако двата се анархисти, Спунер е [_природно-правен_](https://cdn.mises.org/Left%20and%20Right_3_1_7.pdf), односно морален анархист и тргнува од философските поставки за слободата и анархизмот, додека Такер е утилитарен. 

Од посебно значење за овој анархизам е ликот и делото на Лисандер Спунер, кој бил заколнат анархист и непријател на државата. Спунер исто така бил и аболиционист, претприемач и правник. Тој ја започнал првата приватна пошта во САД ([_American Letter Mail Company_](https://en.wikipedia.org/wiki/American_Letter_Mail_Company)), која беше поради неговите спротивставувања со власта. Најпозната е неговата критика на американскиот Устав, како своевиден репрезент на американската држава и неговото потенцирање на недостаток на _поединечна согласност_ на граѓаните во Америка, во процесот на негово создавање и потпишување. Спунер изјавува дека уставот не може да ги обврзи оние кои не го потпишале, а секој акт е обврзувачки само за оние поединци кои ја дале својата согласност за негово стапување во сила, и никако поинаку. Интересно е тоа што и Такер и Спунер, како и мутуалистите, се декларирале како социјалисти и левичари, но секогаш цврсто се дистанцирале од доминантниот тип на _државен социализам_, како и други видови на _социјалистички етатизам_. Такер и Спунер биле членови на _Првата интернационала_.

## Маргиналистичка економска револуција и Австриска економска школа

Иако својот современ израз, Австриската економска школа го добива во делата на Лудвиг вон Мисес и Фридрих Хаек во 20-ти век, нејзиниот зародиш може да се лоцира во _маргиналистичката економска револуција_ од 19-ти век. Концептот на _маргинална корисност_ е во фокусот на оваа економска револуција, како резонирањето за тоа како се создаваат цените. До 19-ти век, _трудовата теорија на вредност_, беше неприкосновена, одредувајќи ја цената на добрата и услугите, првично со количината на труд вложена во конкретното добро или услуга. Но, секако, голем број на дилеми се појавија во врска со оваа теорија, на која одговор даваат економските поставки на _маргиналистите_ 19-ти век. „Објективната“ вредност на добрата и услугите е заменета со „субјективна“. Трошоците повеќе не се објективни, не зависат од количеството на труд потрошен до крајниот производ, туку од [_маргиналната корисност_](http://libertaniabackup.local/marginalisticka-revolucija-150-godini-podocna/).

Маргиналистичката револуција беше иницирана независно од тројца економисти, имено **_Вилијам Џевонс_** ([William Stanley Jevons](https://en.wikipedia.org/wiki/William_Stanley_Jevons), 1835 – 1882) од Англија, **_Леон Валрас_** ([Marie-Esprit-Léon Walras](https://en.wikipedia.org/wiki/L%C3%A9on_Walras), 1834 – 1910) од Франција и **_Карл Менгер_** ([Carl Menger von Wolfensgrün](https://en.wikipedia.org/wiki/Carl_Menger), 1840 – 1921).

Карл Менгер, заедно со **_Еуген Бом вон Баверк_** ([Eugen Böhm von Bawerk](https://en.wikipedia.org/wiki/Eugen_B%C3%B6hm_von_Bawerk), 1851 – 1914) и **_Фридрих Висер_** ([Friedrich von Wieser](https://en.wikipedia.org/wiki/Friedrich_von_Wieser), 1851 – 1926) се родоначалници на Австриската економска школа (или _првиот бран на австријци_), која се развива под влијание на сознанијата од маргиналистичката економска револуција. Најзначајно дело на Менгер е [_Principles of Economics_](https://cdn.mises.org/principles_of_economics.pdf) (1871), во кое ги дава своите увиди и тези. За разлика од тогашната, но и денешната мејнстрим економија, која користела различни математички или егзактни методи, австриската школа ползува алатки на анализа и методолошки индивидуализам, поаѓајќи од премисата дека поединецот размислува и делува (влегува во акција). Подетално за австриската економска школа и нејзините најзначајни претставници, како своевидна економска основа на современото слободарство, класичен либерализам и либертаријанизам, ќе биде пишувано во нареден текст, посветен за слободарството во 20-ти век.

## Заклучни согледувања

Мислењата, ставовите и теориите кои ја тангираат слободата за време на 19-ти век, се од клучно значење за воспоставувањето на слободарството како широка идеолошка тенденција, но и за класичниот либерализам и либертаријанизам, како поконкретни толкувања на истата. Инспирирано од големите дејци на просветителството, се чини дека слободарството има нагорна тенденција, како во поглед на идејните перспективи, така и во поглед на нивното актуелизирање во јавни политики, првенствено во САД и Европа, но и во други земји во светот. 

Како дејци, со највисока вредност за слободарската идеа, на крај може да ги издвоиме Фредерик Бастиат, Пјер Жозеф Прудон, Џон Стјуарт Мил и Лисандер Спунер, за кои подетално стана збор претходно во текстот. 

Либерални концепти и феномени кои наишле на размислувања и изрази во делата споменатите философи, школи и теории, а имаат и современо значење се оние поврзани со рационалната природа на човекот, природно-правните оправдувања на слободата и принципот на само-поседување, заложбите за слобода на изразување, вероисповест, израз, општествена еволуција со мирољубиви сретства, слободна трговија, секуларизација и спонтан поредок, утилитарните оправдувања за слободните пазари, како и моќта на општествено балансирање и поредок преку децентрализирани и доброволни размени и односи.

## Прочитај повеќе:

\- Eamonn Butler - [101 great liberal thinkers](https://iea.org.uk/wp-content/uploads/2019/08/Great-Liberal-Thinkers-Interactive.pdf) (2019),

\- [The French Liberal School](https://www.hetwebsite.net/het/schools/frenchlib.htm),

\- Evelyn L. Forget - [Jean-Baptiste Say and Spontaneous Order](https://competitionandappropriation.pre.ss.ucla.edu/wp-content/uploads/sites/95/2017/09/SpontaneousOrder.pdf) (2001),

\- Jean-Baptiste Say - [_A Treatise on Political Economy_](https://socialsciences.mcmaster.ca/econ/ugcm/3ll3/say/treatise.pdf) (1804),

\- Caleb Fuller - [Frédéric Bastiat: The Jonathan Swift of Economics](https://www.econlib.org/library/columns/y2022/fullerbastiat.html) (2022),

\- John Tamny - [Bastiat, Common Sense Personified](https://lawliberty.org/bastiat-common-sense-personified/) (2017),

\- Frédéric Bastiat - [_Economic Sophisms_](https://fee.org/media/15009/economicsophisms1.pdf) (1847),

\- Frédéric Bastiat - [_That Which Is Seen, and That Which Is Not Seen_](http://bastiat.org/en/twisatwins.html) (1850),

\- Фредерик Бастиат - [_Она што се гледа и тоа што не се гледа_](http://libertaniabackup.local/ona-sto-se-gleda-i-ona-sto-ne-se-gleda-glava5/) (2021),

\- Frédéric Bastiat - [_The Law_](https://www.sjsu.edu/people/john.estill/courses/158-s15/The%20Law%20-%20Bastiat.pdf) (1850),

\- Paul Meany - [An Introduction to Frédéric Bastiat's The Law](https://www.libertarianism.org/articles/introduction-frederic-bastiats-law) (2021),

\- Henry Hazlitt - [_Economics in One Lesson_](https://www.liberalstudies.ca/wp-content/uploads/2014/11/Economics-in-One-Lesson_2.pdf) (1946),

\- Funda Gencoglu - [Why Alexis de Tocqueville is not a republican, but a liberal](https://dergipark.org.tr/tr/download/article-file/612363) (2018),

\- John A. Hall - [Trust in Tocqueville](https://www.tandfonline.com/doi/pdf/10.1080/10349952.1992.11876775) (1992),

\- Alexis de Tocqueville - [_Democracy in America_](http://files.libertyfund.org/files/2288/Tocqueville_1532.04_LFeBk.pdf) (1835),

\- Alexis de Tocqueville - [_The Old Regime and the French Revolution_](https://oll.libertyfund.org/title/tocqueville-the-old-regime-and-the-revolution-1856) (1856),

\- Peter Speetjens - [Alexis de Tocqueville: The father of Western liberalism was also an advocate for colonising Algeria](https://www.middleeasteye.net/opinion/alexis-de-tocqueville-father-western-liberalism-was-also-advocate-colonising-algeria) (2016),

\- Никола Љ. Илиевски - [Анархизам индивидуалистички](http://libertaniabackup.local/anarhizam-individualisticki/?ignorenitro=fe469cbc131f001a5c0e3a8debdfd1d2) (2022),

\- Густав де Молинари - [_За производството на безбедност_](http://libertaniabackup.local/za-proizvodstvoto-na-bezbednost/) (2022),

\- Gustave de Molinari - [_Of the Liberty of Government_](https://oll.libertyfund.org/title/molinari-boll-53-gustave-de-molinari-of-the-liberty-of-government-1849) (1849),

\- Gustave de Molinari - [_Protection and Restrictions on Free Trade_](https://oll.libertyfund.org/page/oll-reader-87) (1853),

\- Gustave de Molinari - [_The Production of Security_](https://praxeology.net/GM-PS.htm) (1849), 

\- David S. D’Amato - [What is mutualism](https://www.libertarianism.org/articles/what-mutualism) (2020),

\- Никола Љ. Илиевски - [Прудон и слободарскиот социјализам – Оксиморон или доследност?](http://libertaniabackup.local/prudon-islobodarskiot-socijalizam/) (2021),

\- Pierre-Joseph Proudhon - [_What is property?_](https://www.marxists.org/reference/subject/economics/proudhon/property/) (1840), 

\- Pierre-Joseph Proudhon - [_The Federative Principle_](https://theanarchistlibrary.org/library/pierre-joseph-proudhon-the-principle-of-federation) (1863), 

\- Pierre-Joseph Proudhon - [_What is Government? What is God?_](https://theanarchistlibrary.org/library/pierre-joseph-proudhon-what-is-government-what-is-god) (1849),

\- Pierre-Joseph Proudhon - [_System of Economical Contradictions: or, The Philosophy of Poverty_](https://www.marxists.org/reference/subject/economics/proudhon/philosophy/) (1846),

\- [_The Bastiat-Proudhon Debate on Interest_](https://praxeology.net/FB-PJP-DOI.htm) (1849-1850)

\- David Ricardo - [_On the Principles of Political Economy and Taxation_](https://www.econlib.org/library/Ricardo/ricP.html) (1817),

\- [Manchester School](https://www.hetwebsite.net/het/schools/manchester.htm),

\- [Cobden-Chevalier Treaty](https://www.britannica.com/topic/Cobden-Chevalier-Treaty),

\- John Stuart Mill - [_On Liberty_](https://socialsciences.mcmaster.ca/econ/ugcm/3ll3/mill/liberty.pdf) (1859),

\- John Stuart Mill - [_Utilitarianism_](https://socialsciences.mcmaster.ca/econ/ugcm/3ll3/mill/utilitarianism.pdf) (1861),

\- Paul Meany - [An Introduction to John Stuart Mill’s On Liberty](https://www.libertarianism.org/columns/introduction-john-stuart-mills-liberty) (2020),

\- Ted Honderich - [John Stuart Mill’s On Liberty and a Question about Liberalism](https://www.ucl.ac.uk/~uctytho/MillAndLiberalism.html),

\- Herbert Spencer - [_The Man Versus the State_](https://oll.libertyfund.org/title/mack-the-man-versus-the-state-with-six-essays-on-government-society-and-freedom-lf-ed) (1884),

\- Herbert Spencer - [_Proper Sphere of Government_](https://oll.libertyfund.org/page/spencer-proper-sphere-of-government-1843) (1843), 

\- [Lord Acton](https://www.acton.org/research/lord-acton), 

\- Christopher Lazarski - [Enemies or allies: Liberalism and catholicism in Lord Acton's Thought](https://repozytorium.ka.edu.pl/bitstream/handle/11315/23255/LAZARSKI_Enemies_or_allies_Liberalism_2011.pdf?sequence=1&isAllowed=y) (2011),

\- Lord Acton - [_The History of Freedom and Other Essays_](https://oll.libertyfund.org/title/acton-the-history-of-freedom-and-other-essays) (1907),

\- Max Stirner - [_The Ego and its Own_](https://www.marxists.org/reference/archive/stirner/ego-and-its-own.htm#p1s231) (1844),

\- Murray N. Rothbard - [Do You Hate the State?](https://mises.org/library/do-you-hate-state) (1977),

\- Henry David Thoreau - [_Civil Disobedience_](https://xroads.virginia.edu/~Hyper2/thoreau/civil.html) (1849);

\- Хенри Девид Торо -  [_За должноста на граѓанинот да биде непослушен_](https://okno.mk/node/11457) (2011),

\- Francis Dashwood Tandy - [_Voluntary Socialism_](https://theanarchistlibrary.org/library/francis-dashwood-tandy-voluntary-socialism#toc3) (1896),

\- Auberon Herbert - [_A Plea for Voluntaryism_](https://oll.libertyfund.org/page/rc-herbert1) (1906),

\- Auberon Herbert - [_The Right and Wrong of Compulsion by the State and Other Essays_](https://oll.libertyfund.org/title/herbert-the-right-and-wrong-of-compulsion-by-the-state-and-other-essays-1978-ed) (1885),

\- Симон Саревски - [Лисандер Спунер, доаjен на американскиот анархизам](http://libertaniabackup.local/lisander-spuner/) (2021),

\- Lysander Spooner - [_The Law of Intellectual Property_](https://oll.libertyfund.org/title/spooner-the-law-of-intellectual-property-1855) (1855), 

\- Lysander Spooner - [_No Treason: The Constitution of No Authority_](https://oll.libertyfund.org/title/spooner-no-treason-no-vi-the-constitution-of-no-authority-1870) (1867), 

\- Lysander Spooner - [_Natural Law, The Science Of Justice_](https://cdn.mises.org/Left%20and%20Right_3_1_7.pdf?token=sIltQy8R) (1882),

\- Симон Саревски - [Маргиналистичка револуција – 150 подоцна](http://libertaniabackup.local/marginalisticka-revolucija-150-godini-podocna/) (2021),

\- Carl Menger - [_Principles of Economics_](https://cdn.mises.org/principles_of_economics.pdf) (1871).

**Голема благодарност до Википедија**
