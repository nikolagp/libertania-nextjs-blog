---
title: 'Брегзит, ЕУ и Македонија: Интервју со Горан Илиќ, прв дел'
date: 2020-11-26T00:00:00.000Z
tags:
  - брегзит
  - еу
  - македонија
author: Default Author
coverImage: Sime-pic.jpg
category: uncategorized
---

_Д-р Горан Илиќ  е вонреден професор и декан на Правниот факултет при Универзитетот „Св. Климент Охридски“ – Битола. Тој е ко-основач на Институтот за истражување и европски студии – Битола и главен уредник на меѓународното научно списание [„Journal of Liberty and International Aﬀairs“](http://www.e-jlia.com/) Неговиот научен интерес опфаќа: политика и право на ЕУ, човекови права и слободи, европски федерализам, меѓународни односи итн. Автор е на книгите: „Европа на крстопат: Лисабонскиот договор како темел на надворешнополитичката моќ на ЕУ“ и „ЕУтопија: надворешнополитичката моќ на ЕУ во идеологизацијата на постамериканскиот свет“._

[Симон Саревски](https://www.facebook.com/simon.sarevski) поразговара со него за Брегзит, проблемите со кои се соочува ЕУ и што тоа значи за Македонија.

**Симон Саревски**: Три и пол години откако Британците излегоа на гласање и Брегзит конечно стана реалност. Дали 2020 година ќе се остави зад себе со договор помеѓу Велика Британија и ЕУ? Уште поважно, какви ќе бидат односите помеѓу двете страни?

**Горан Илиќ**: Можеби Велика Британија истапи од членство во ЕУ во правна и политичка смисла, но сè уште се наоѓа во еден преоден период што се однесува до економските, трговските и безбедносните прашања. Инаку, преодниот период претставува единаесет месечна постапка, која започна веднаш по денот на настапувањето на Брегзит. Во овој преоден период, Велика Британија сè уште ги следи прописите на ЕУ и трговијата меѓу нив двете е сè уште иста како и претходно. 

Со одржувањето на повеќето работи на исто ниво, идејата за преодниот период беше да им се даде на двете страни слободен простор да преговараат за регулирањето на нивните идни односи. Кога преодниот период ќе заврши на 31 декември 2020, Велика Британија автоматски ќе отпадне од главните трговски аранжмани на ЕУ (единствениот европски пазар и царинската унија). 

Што се однесува до иднината, тоа сепак во голема мера ќе зависи од пристапот на владата на Велика Британија во однос на ЕУ, бидејќи ниту една држава не може да ги ползува придобивките и бенефитите на ЕУ и единствениот европски пазар без одговорности и должности кои произлегуваат од прописите на ЕУ. Велика Британија нема да биде исклучок од тоа правило.

**Симон Саревски**: Што ќе се случува со ирската граница и ирското прашање?

**Горан Илиќ**: После Брегзит, границата меѓу Северна Ирска и Република Ирска ќе биде единствената копнена граница меѓу Велика Британија и ЕУ. Сите страни сакаат да избегнат гранични контроли со оглед на претходната историја на конфликти, но сепак, пронаоѓањето на взаемно прифатливо решение се покажа како многу тешко за време на иницијалните разговори. 

Поранешната британска премиерка Тереза Меј, претходно излезе со т.н. план за ирски бекстоп („backstop“), но таа беше принудена да поднесе оставка откако мнозинството на нејзини пратеници тврдеа дека нејзиниот аранжман ќе ја “држи” Велика Британија премногу блиску до ЕУ. Во октомври 2019 година, новиот британски премиер Борис Џонсон, го укина тој аранжман и го замени со т.н. Протокол за Северна Ирска. Протоколот ќе започне да се ефектуира на 1 јануари 2021 година, со што Северна Ирска ќе продолжи да спроведува дел од прописите на ЕУ. Граничните контроли ќе бидат хармонизирани со прописите на ЕУ, односно ќе се применуваат само во неопходни случаи. Сепак, протоколот ќе значи дека одредена стока што пристигнува во Северна Ирска од други делови на Велика Британија (Англија, Шкотска или Велс) сепак ќе треба да се провери со цел да се утврди дека истата е во согласност со стандардите на ЕУ. Доколку треба да се наплатат царини, тие ќе бидат вратени ако стоката остане во Северна Ирска и нема понатамошно движење кон Република Ирска.

**Симон Саревски**: Инспирирани од Брегзит и можеби од желбата да се остане дел од ЕУ, дали може да се очекува независна Шкоткса?

**Горан Илиќ**: За да се добие независност, најпрво треба да се распише нов референдум, a таа можност Борис Џонсон веќе ја отфрли. Од анкетите кои идентификуваат поддршка за партиите кои зборуваат за независност на изборите за шкотскиот парламент во мај 2021 година може да се заклучи дека тешко може да се одолее на друг референдум за независност. Доколку владата на Велика Британија опстои, тогаш Шкотска може да се соочи со слична реалност како и Каталонија, која еднострано одржа “противуставен“ референдум во октомври 2017 година. 

Инаку, на повеќето граѓани во Шкотска што ја поддржуваат независноста им е повеќе од јасно дека тоа мора да биде законски и уставно-правно втемелен процес. Оттука, ова прашања останува да се движи во триаголникот на неизвесноста, сепаратистичките тенденции и изразениот европеизам на шкотското политичко раководство.

**Симон Саревски**: Дали во деценијата која претстои може да се очекува напуштање од страна нови членки на унијата?

**Горан Илиќ**: Не очекувам ново напуштање на ЕУ од некои од постоечките држави-членки по примерот на Брегзит, и покрај фактот дека за тоа посебно “навиваат” популистичките (леви или десни) политички движења и политички партии во Европа, но и надвор од неа (САД, Русија и сл.). Но очекувам интензивирање на активностите за реформирање на ЕУ и нејзино ремоделирање во согласност со одредниците на Лисабонскиот договор, како што е зајакнатата соработка и сл. Сепак, тоа претставува долготраен и комплексен процес и многу ќе зависи од динамиката на Конференцијата за иднината на Европа и инвестирањето во европскиот дизајн од страна на франко-германското партнерство во ЕУ и другите држави-членки кои се најзаинтересирани за унапредувањето на европската интеграција во времето што следи.

**Симон Саревски**: Што може да се очекува од ,,пазарно ориентираниот" Борис Џонсон? Дали навистина ќе ја видиме „Глобална Британија“ или тоа беше само реторика?

**Горан Илиќ**: Од Борис Џонсон не може да се очекува многу, посебно не во делот на унапредувањето на либералниот и демократски капацитет на Велика Британија, без разлика на неговата т.н. пазарна ориентираност. Борис Џонсон сериозно ја дисторзира британската демократија и државата ја соочи со сериозни предизвици од политички, економски и безбедносен (внатрешен и надворешен) аспект. Или како што некои автори посочуваат, со Џонсон на чело на владата можеби Велика Британија нема да стане “пропадната држава”, но сигурно дека тргнала по патот на “демократија во пропаѓање”. 

Во однос на амбициозниот проект за создавање на “глобална Британија” (како пандан на трамповото гесло: “Make America Great Again”), сметам дека тоа ќе остане само празна флоскула земајќи го во предвид фактот дека ерата на британската империја (во која “сонцето никогаш не заоѓа”) веќе одамна е завршенa, а трагањето по величенственоста и славата на моќната британска империја претставува само “погонско гориво” за потхранување на британскиот (посебно на англискиот) популизам. 

Накратко, етаблирањето на Велика Британија на светската политичка сцена како релевантен чинител е можно само преку прифаќањето на мултилатерализмот во меѓународните односи, тесната соработка со ЕУ и внатрешната кохезивност (посебно во контекст на ирското и шкотското прашање). Од амбициозноста на Џонсон за создавање на т.н. “глобална Британија” на крајот може да излезе нешто налик на “разединето Кралство” наместо Обединето Кралство, земајќи ги во предвид внатрешните сепаратистички тенденции во Кралството, дистанцирањето од ЕУ и континуираната ерозија на демократијата.

![Simon Sarevski](http://libertaniabackup.local/wp-content/uploads/2020/02/Sime-pic.jpg)

Симон Саревски  
Либертаниа и [Студенти за слобода](https://www.facebook.com/sfl.macedonia)
