---
title: Слободарство во ХХ век - дел 3
date: 2022-09-05T00:00:00.000Z
tags:
  - историја
  - класичен-либерализам
  - либертаријанизам
  - нозик
  - ренд
  - рид
  - ротбард
  - слободарство
author: Default Author
category: текстови
---

_Cлободарство пред ХIХ век_, може да го прочитате [тука](http://libertaniabackup.local/slobodarstvo-pred-xix-vek/).

_Cлободарство во ХIХ век_, може да го прочитате [тука](http://libertaniabackup.local/slobodarstvo-vo-xix-vek/).

_Cлободарство во ХХ век - дел 1_, може да го прочитате [тука](http://libertaniabackup.local/slobodarstvo-vo-xx-vek-1-del/).

_Cлободарство во ХХ век - дел 2_, може да го прочитате [тука](http://libertaniabackup.local/slobodarstvo-vo-xx-vek/?fbclid=IwAR0GeflnxLgUf6i3zXIEkiqQxwEgWliAM7E3-trS8mP4H0V3JVCMPZp1QlY).

## **_Чикашка школа_**

Во втората половина на 20-тиот век се појавува [Чикашката монетарна школа](https://www.hetwebsite.net/het/schools/chicago.htm), со неповторливиот Милтон Фридман и Џорџ Стиглер, која преку своите увиди во економијата и монетарната политика, повторно ги заживува идеите на класичниот либерализам и аксиомата за немешање на државата во економскиот и општествениот живот.

**_Милтон Фридман_** ([Milton Friedman](https://en.wikipedia.org/wiki/Milton_Friedman), 1912 – 2006) беше една од слободарските фигури, кои преку своите академски, но и реално-политички постигнувања, претставуваше надеж за се поголемо адаптирање на либералните принципи во јавни политики, во државите кои покажаа волја за истите. Фридман беше амерички економист и статистичар, кој ја доби Нобеловата награда за економски науки во 1976 година. 

Едно од најпознатите негови дела е [_Capitalism and Freedom_](http://pombo.free.fr/friedman2002.pdf) (1962) во кој ги поставува заемно одредувачките феномоени на капитализмот, како економски систем и слободата, како вредност. Книгата започнува со опис на односот помеѓу _економската_ и _политичката слобода_, во која е наведено дека иако економската слобода не е гарант за политичката, истата претставува значаен предуслов за втората. Слободните и просперитетни општества се одликуваат, како со висока политичка, така и висока економска слобода. Ограничување на економската слобода, преку концентрација на поголема моќ во рацете на политичките елити, на среден и долг рок, несомнено означува намалување и на политичката слобода. Оваа констатација соодветствува со она што го пишуваше Хаек во неговата _Пат кон ропство_, каде што, земјите од источниот блок беа земени како пример во кој ограничувањето на економската слобода води кон загрозување и на политичката. Понатаму, Фридман, во _Капитализмот и слободата_, пошироко ја одредува улогата на идеалната држава, во услови на слободно општество, што се поистоветува со _држава-ноќен чувар_, или минимална држава, зајакната со функции на социјални трансфери, функции на одржување на патишта и сл. Од перспектива на радикалниот либертаријанизам, анархо-капитализам или ортодоксниот класичен либерализам, можеби Фридман и дава [малку поголема улога на државата](https://www.researchgate.net/publication/273074293_WAS_MILTON_FRIEDMAN_A_SOCIALIST_YES), од [онаа](http://libertaniabackup.local/mizes-hajek-fridman/) од нив предвидената. И тука, Фридман е на линија на Хаек. Во своите заложби, тој беше [_консеквенцијалист_](https://sites.duke.edu/dukeppe/files/2015/06/15.0528.pdf), односно пристапуваше од утилитарни перспективи во оправдувањата за слободата, слободниот пазар и државното немешање. Неговата [максимата](https://www.hoover.org/research/milton-friedman-old-school-liberalism) изразена во _Капитализмот и слободата_ која гласи: „Најголемиот дел од аргументите против слободниот пазар се недостаток на верба во во самата слобода“, е една од најцитираните помеѓу слободарските автори и активисти во светот.

Според Фридман, [слободната трговија](http://libertaniabackup.local/milton-fridman-virtuoz-na-slobodata/) е една од најбитните нституционални поставки кога се разботи за економската благосостојба, a протекционизмот, царините и тарифите ја намалуваат истата. Дополнително, пишува и се заложува за либерални политики во однос на дрогите и кривичните дела без жртви (_victimless crimes_), ваучерски образовен систем, намалување на стандардизации и лиценцирања, како и доброволно служење на војска. Голем дел од неговите увиди, биле претворени во реални политики, во времето на Роналд Реган во Америка, и Маргарет Тачер, во Британија. 

Од големо значење за мислата на Фридман е неговата методологија за оценување на јавните политики, според кои истите не треба да се оценуваат според намерите на политичките елити, кои во поголемиот дел се добри, туку треба да се оценуваат според резултатите. Истакнува и дека не се сомнева во добрите намери на [_колективистите_](https://miltonfriedman.hoover.org/internal/media/dispatcher/214957/full) и _левичарите_, но се сомнева во самите начини преку кои сакаат да ги исполнат намерите, како и некомпатибилноста на начините со намерите. 

Експертизата на Фридман беше во однос на монетарна историја, политика и стабилизациони политики, Во својата книга, напишана со Ана Шварц [_A Monetary History of the United States, 1867–1960_](https://archive.org/details/monetaryhistoryo0000unse_y4p6) (1963) констатираат дека промените во паричната маса дефинитивно влијае врз [економијата и економските флуктуации](http://libertaniabackup.local/milton-fridman-virtuoz-na-slobodata/). Од тука произлегува дека парите не се неутрални, односно маннипулирањето со паричната маса предизвикува несакани последици и имаат реален ефект врз економскиот живот во општеството. Во _Монтерната историја_, авторите пишуваа дека _Големата депресија_, не беше предизвикана од неуспехот на пазарниот систем, туку поради монетарната политика која беше екстремно тесна и која водеше до [остар пад во економската активност](https://www.libertarianism.org/topics/friedman-milton-1912-2006). 

Покрај тоа што беше научник, Фридман беше и економски советник во различни држави, а до одреден степен е контроверзен, затоа што беше советник и во режимот на диктаторот Аугусто Пиноче. Секако, неговата одговорност за злоделата на режимот на Пиноче е незначителна, со оглед на фактот дека беше економски советник, а режимот на Пиноче, во најмала рака водеше релативно добра економска политика. 

Резимирано, улогата на Фридман е огромна, како за економијата како наука, но секако и за популаризирањето и претворањето во политика на идеите на економскиот либерализам. 

**_Томас Совел_** ([Thomas Sowell](https://en.wikipedia.org/wiki/Thomas_Sowell), 1930 - ) е уште еден претставник со несомнено големо значење за Чикашката школа. Она што е карактеристично за Совел, покрај неговото афро-американско потекло, е тоа што тој бил привлечен во економијата и пошироките општествени науки, првенствено од [_марксизмот_](https://www.hoover.org/news/black-history-month-profile-thomas-sowell). Понатаму во неговиот академски развој, и продолжувањето на магистерски и докторски студии на Универзитетот во Чикаго, ги адаптира и променува своите ставови, согледувајќи ги негативните ефекти на мешањето на државата во економските процеси. Академското делување на Совел е доста богато, со напишани над [30 книги](https://www.libertarianism.org/people/thomas-sowell), како и голем број научни трудови и статии. 

Во Хаеков економски дискурс ја пишува неговата позната [_Knowledge and Decisions_](https://archive.org/details/knowledgedecisio00sowe_0) (1980), во која детално објаснува како знаењето е споделено и раширено во модерното општество, но исто така потенцира дека постои [_празнина_](https://contemporarythinkers.org/thomas-sowell/book/knowledge-decisions/) помеѓу знаењето од прва рака и донесувањето на одлуки. Истата празнина претставува непосредна закана не само за економската и политичката ефикасност, туку и за човековата слобода, затоа што знаењето е заменето со претпоставки врз основа на апстрактните елитистички визии за она како треба да биде (наместо како всушност е). 

Меѓу најпознатите книги на Совел се: [_A Conflict of Visions: Ideological Origins of Political Struggles_](https://archive.org/details/thomas-sowell-a-conflict-of-visions-ideological-origins-of-political-struggles) (2007), [_The Quest for Cosmic Justice_](https://nzinitiative.org.nz/assets/Uploads/The-Quest-for-Cosmic-Justice.pdf) (1996), [_Basic Economics_](https://riosmauricio.com/wp-content/uploads/2020/07/Basic-Economics-5th-Edition-Thomas-Sowell.pdf) (2004), [_Black Rednecks and White Liberals_](https://www.pdfdrive.com/black-rednecks-and-white-liberals-e176918400.html) (2005), [_Discrimination and Disparities_](https://www.pdfdrive.com/discrimination-and-disparities-e196916721.html) (2018), Th[e Vision of the Anointed: Self-Congratulation as a Basis for Social Policy](https://www.amazon.ca/Vision-Anointed-Self-Congratulation-Social-Policy/dp/046508995X) (1995), [_Race And Culture: A World View_](https://www.pdfdrive.com/race-and-culture-a-world-view-e188719770.html) (1994), [_Economic Facts and Fallacies_](https://scholar.cu.edu.eg/?q=mmyoussif/files/sowell_thomas__economic_facts_and_fallacies.pdf) (2008), [_Dismantling America: and other Controversial Essays_](https://www.pdfdrive.com/dismantling-america-and-other-controversial-essays-e164899372.html) (2010). 

## [**_Теорија на јавен избор_**](http://libertaniabackup.local/akademski-anarhizam/)

Оваа теорија повикува и поставува реална академска перспектива за функционирањето на државата и она што се смета за јавно, застапено најчесто од власта претставена преку нејзините тела и органи. Дополнително адаптира економски алатки во процесот на анализа на проблеми од доменот на политичките науки, односно во процесите на _колективно донесување на одлуки_.

**_Џејмс Бучанан_** ([James McGill Buchanan Jr_._](https://en.wikipedia.org/wiki/James_M._Buchanan)_,_ 1919 – 2013) беше еден од најистакнатите теоретичари и економисти во втората половина на 20-ти век, еден од творците на _теоријата на јавен избор_, кој во 1986 година ја добива Новеловата награда за економска наука. Најпознат е по неговата - во коавторство со **_Гордон Тулок_** ([Gordon Tullock](https://en.wikipedia.org/wiki/Gordon_Tullock), 1922 – 2014), _теорија на јавен избор_ ([_public choice theory_](https://www.econlib.org/library/Enc/PublicChoice.html)), разработена во познатата [_The Calculus of Consent: Logical Foundations of Constitutional Democracy_](http://files.libertyfund.org/files/1063/Buchanan_0102-03_EBk_v6.0.pdf) (1962). 

Оваа теорија нуди нова економска перспектива за државата, како посебен субјект, со посебен акцент на изборите на оние кои управуваат со истата или политичката елита. Бучанан и Тулок во нивната теорија за јавен избор тврдат дека владите се евалуирани или оценувани на погрешен начин, поаѓајќи од тезата дека политичарите не се навистина само [_безлични јавни службеници_](https://www.theatlantic.com/magazine/archive/2017/07/the-architect-of-the-radical-right/528672/). Истите се субјекти кои имаат свои интереси и кои делуваат со цел задоволување на своите потреби, и тоа во најголем можен обем, што практично значи победа на следните избори, или зголемување на буџетот во рамките на својата институција. Поаѓајќи од оваа претпоставка, сите оправдувања за решавање на општествени проблеми и градење на општествен поредок, со помош на политички власти, во голем дел паѓаат во вода. 

Неговите теории поврзани со државата, но и со феномените на анархија и анархизам може подетално да се прочитаат во [_The Limits of Liberty: Between Anarchy and Leviathan_](https://www.econlib.org/library/Buchanan/buchCv7.html?chapter_num=11#book-reader) (1975), а накратко, истите се добро образложени во [_The Essential James Buchanan_](https://www.fraserinstitute.org/sites/default/files/essential-james-buchanan.pdf) (2021), напишана од **_Доналд Бодро_** ([Donald Joseph Boudreaux](https://en.wikipedia.org/wiki/Donald_J._Boudreaux), 1958 - ) и **_Рандал Холкомб_** ([Randall Gregory Holcombe](https://en.wikipedia.org/wiki/Randall_G._Holcombe), 1950 - ).

Бучанан, и покрај увидите за функционирањето на државата и она што е јавно, [не бил анархист](https://www.montpelerin.org/wp-content/uploads/2016/09/Martin-Adam-The-Limits-of-Liberalism.pdf). Можеби бил минархист или [класичен либерал](https://www.cato.org/policy-report/march/april-2013/saving-soul-classical-liberalism) и верувал во политички минимум за обезбедување на некаква [објективност](https://mises.org/wire/buchanan-and-anarchism) во перспективите за правда и права, но дефинитивно се идентификувал со некој вид [философски анархизам](https://www.readcube.com/articles/10.2139%2Fssrn.2324373). Бучанан ја согледал празнината и недоследноста во доминантно етатистичкиот академски дискурс и догматичната поставеност на државата во рамките на истиот. Ги користел феномените на анархизам и анархија како нормативна рамка во неговите истражувања од областа на [политичка економија](https://drive.google.com/file/d/1al_nqwBpLXIYbEt0wJPHvwst7ayFaD1u/view). 

Многу битен факт за Бучанан и неговата теорија е што истите се базираат на _поединец_ (индивидуализам), _договор_ (контрактуализам), _согласност_ (консензуализам) и [_радикално само-управување_](https://www.readcube.com/articles/10.2139%2Fssrn.2324373) (анархизам). Во продолжение, според Бучанан, ниту едно _колективно_ или _заедничко делување_ (акција) не е легитимно, доколку во истото отсуствува поединечната согласност на оние кои се засегнати од истото, а наброените, дословно манифестирани во општествената реалност имплицитно подразбираат анархија или бездржавно општество. Дополнително, доколку _колективната акција_ е неминовна, најдобро е истата да биде спроведена, во колку што [може помали групи](https://departments.gmu.edu/rae/archives/VOL15_2-3_2002/foldvary.pdf?gmuw-rd=sm&gmuw-rdm=ht), се со цел поголемо задоволување на преференците на поединците кои се засегнати со истата. 

## **_Конзервативен либертаријанизам_**

Конзервативизмот во американски контекст е различен од оној во европски, или пошироко светскиот. Истиот, во Америка се однесува на враќање кон политичките основи, и идеите на татковците-основачи на идеите. Доминантно, истите се ориентирани кон големи економски слободи, додека со сомнеж гледаат на социјалните, односно на различните стилови на живот. Во надворешната политика, конзервативците во помал обем и до некој степен се пропоненти на реал-политиката и нужностa од надворешна интервенција на Америка, но оние кои се декларираат како _конзервативни либертаријанци_, се залагаат за изолационизам, односно, немешање во работите на другите земји. Оваа пракса на изолационизам и немешање, е наследена од _старата десница_ во Америка, која зазеде простор во политичко-идеолошкото милје за време на _Њу дил_ политиките. 

Во Америка, постојат повеќе организации, или _тинк-тенкови_, кои ги имаат адаптирано овие конзервативни (либертаријански) ставови, а некои од нив се следните: [Hoover Institution](https://en.wikipedia.org/wiki/Hoover_Institution) (1919), [American Enterprise Institute](https://en.wikipedia.org/wiki/American_Enterprise_Institute) (1938), [The Heritage Foundation](https://en.wikipedia.org/wiki/The_Heritage_Foundation) (1973), [Claremont Institute](https://en.wikipedia.org/wiki/Claremont_Institute) (1979), [Heartland Institute](https://en.wikipedia.org/wiki/Heartland_Institute) (1984), [Acton Institute](https://en.wikipedia.org/wiki/Acton_Institute) (1990), како и други. 

**_Џона Голдберг_** ([Jonah Goldberg](https://en.wikipedia.org/wiki/Jonah_Goldberg), 1969 - ) е еден од преставниците на овој вид на конзервативизам во Америка. Од особено значење е неговиот бестселер [_Liberal Fascism: The Secret History of the American Left, From Mussolini to the Politics of Change_](https://www.pdfdrive.com/liberal-fascism-the-secret-history-of-the-american-left-from-mussolini-to-the-politics-of-meaning-e193258024.html) (2008). Либералниот фашизам, за кој пишува Голдберг, е според него првиот вид на фашизам, кој е постар од оригиналниот во Италија, и зазема се поголемо место во Америка, посебно со претседателствувањето на Вудро Вилсон. Иако овој фашизам, не соодветствува со првата асоцијација на фашизам, како оние во Италија, во Германија и во голем дел на Европски држави, истиот воведува нова пракса во американскиот политички живот, а тоа се поголема и поприсутна држава, која се повикува да решава различни општествени проблеми, дури и оние, кои претходно било незамисливо да бидат во нејзина надлежност. Во воведот на книгата, Голдберг дава едноставен одговор на прашањето што е фашизам, и тоа „кога корпорациите стануваат власт“. 

## [**_Лев либертаријанизам_**](http://libertaniabackup.local/anarhizam-individualisticki/?ignorenitro=fe469cbc131f001a5c0e3a8debdfd1d2)

Во 20-ти и 21-ви век продолжува традицијата на индивидуалистичкиот или пазарниот анархизам, во голема мера поради активноста на [_Center for a Stateless Society (C4SS)_](https://c4ss.org/about). Центарот претставува американски тинк тенк и медиум со мисија „да ја објасни и одбрани идеата за општествена соработка без агресија, опресија и централна власт.“ Исто така активен во изучување и промоција на анархизмот е и [_Molinari Institute_](https://praxeology.net/molinari.htm), кој го носи своето име во чест на Густав де Молинари. 

Од левите слободарски дејци може да се издвојат Карл Хес, Гери Чартиер, како и Давид С. Дамато.

**_Карл Хес_** ([Karl Hess](https://en.wikipedia.org/wiki/Karl_Hess), 1923 – 1994) претставуваше доста контроверзна фигура, која идеолошки лутала, за на крај да го прифати анархизмот и слободарството како идеологија со која може да се поистовети. Познат е неговиот есеј [_The Death of Politics_](https://mises.org/library/death-politics) (1969), кој може да послужи како еден од основните текстови за запознавање со слободарството и анархизмот. Хес исто така може да се смета за анархо-капиталист, поради истакнувањето на овој термин во своите текстови, но и поради неговата инспирираност од Ротбард, Ејн Ранд, како и други анархисти, радикални капиталисти и побoрници за слободен пазар. 

**_Гери Чартиер_** ([Gary Chartier](https://en.wikipedia.org/wiki/Gary_Chartier), 1966 - ) е познат по неговото дело [_Anarchy and Legal Order: Law and Politics for a Stateless Society_](https://www.amazon.com/Anarchy-Legal-Order-Politics-Stateless/dp/1107661617) (2013). Вистинско четиво за современиот лев пазарен анархизам претставува [_Markets Not Capitalism Individualist Anarchism Against Bosses, Inequality, Corporate Power, and Structural Poverty_](http://radgeek.com/gt/2011/10/Markets-Not-Capitalism-2011-Chartier-and-Johnson.pdf) (2011), кое е збирка на есеи, уредени од Гери Чартиер и Чарлс Џонсон, кои ја објаснуваат и претставуваат теоријата на овој анархизам, во современо издание. Длабок увид во разбирањето и типологијата на анархизмот, прави и **_Дејвид Остерфелд_**, со неговата [_Freedom, Society, and the State: An Investigation into the Possibility of Society without Government_](https://cdn.mises.org/Freedom,%20Society,%20and%20the%20State_6.pdf) (1986).

**_Роберт Лефевре_** ([Robert LeFevre](https://en.wikipedia.org/wiki/Robert_LeFevre#Bibliography), 1911 – 1986) беше уште еден слободар и имплицитен анархист, кој дал свој придонос кон слободарството, сфатен како широка идеолошка тенденција, или поконкретно кон индивидуалистичкиот анархизам. Може да се смета за основач на [_автархизмот_](https://libertarianism.fandom.com/wiki/Autarchism), кој претставува политичка философија, основана врз принципите на поединечна слобода, отфрлање на политичката власт и елиминација на владата во корист на _само-владеењето_, од каде што и потекнува името. Негови дела се [_This Bread is Mine_](https://fee.org/media/30390/lefevre-robert-thisbreadismine.pdf) (1960), [_The Nature of Man and His Government_](https://cdn.mises.org/The_Nature_of_Man_and_His_Government.pdf) (1959), [_The Fundamentals of Liberty_](https://archive.org/details/LeFevre-TheFundamentalsOfLiberty/page/n5/mode/2up) (1988) и [_The Philosophy of Ownership_](https://cdn.mises.org/The%20Philosophy%20of%20Ownership_2.pdf) (1966).

**_Семјуел Едвард Конкин 3-ти_** ([Samuel Edward Konkin III](https://en.wikipedia.org/wiki/Samuel_Edward_Konkin_III), 1947 – 2004) беше основоположник на _агоризмот_, како вид на анархистичка политичка философија. Според Конкин, „целта на агоризмот е [агората](https://kopubco.com/pdf/An_Agorist_Primer_by_SEK3.pdf) (плоштад). Општеството на отворен пазар, скоро неизвалкано од кражби, напади и измами, колку што може поблиску до слободно општество. Слободно општество е она во кое секој од нас може да ги задоволи своите субјективни вредности без насилен судир со останатите.” Дополнително Конкин предлага заобиколување на државните институции, неизлегување на избори и префрлање на целата економија во сива, па дури и во црна зона, која не може да биде предмет на оданочување или регулација - _контра-економија_ ([_counter-economics_](https://libertarianism.fandom.com/wiki/Counter-economics)). Најпознато негово дело е [_An Agorist Primer_](https://kopubco.com/pdf/An_Agorist_Primer_by_SEK3.pdf) (2008).

## **_Блидинг харт либертаријанизам_**

Претставува претставува струја во пошироката слободарска идеолошка тенденција, која покрај доминантниот фокус на личната слобода и слободните пазар, големо внимание посветува на феномените на _социјална правда_, _егалитаријализам_, _еднаквост на можности_, _феминизам_ и сл, традиционално поврзани со леви идеолошки тенденции. Секако, во самата срж, истиот е дефинитивно слободарски и _про-фри-маркет_, но и дополнително цели кон исполнување и на овие општествени вредности како и фокус врз определени општестствени проблеми, за кој _ортодоксниот либертаријанизам_, можеби е рамнодушен.

## **_Идеалистички и реалистички либерализам_**

**_Франсис Фукујама_** ([Yoshihiro Francis Fukuyama](https://en.wikipedia.org/wiki/Francis_Fukuyama), 1952 - ) е еден од најголемите и највлијателните теоретичари на либерализмот кон крајот на 20-тиот и почетокот на 21-виот век, сфатен како _идеалистички_, во широка и меѓународна смисла. Неговата теза за _крајот на историјата_, извлечена од неговата [_The End of History and the Last Man_](http://aps-ua.org/wp-content/uploads/2017/03/The-End-of-History-and-the-Last-Man-Francis-Fukuyama-1992.pdf%5C) (1992) се однесува на тоа дека со крајот на _Студената војна_, и падот на _Источниот блок_, човештвото е сведок на крајот на неговата политичко-идеолошката еволуција, а либералната-демократија, ја претставува формата на политичка власт, резултат на тој крај. Од тука следува дека не постои подобра форма на владеење од либералната демократија и подобра идеологија од либерализмот, а крајот на комунизмот го подразбира конечниот триумф на претходните две. Фукујама го адаптира _историцизмот_, како на Хегел, така и на Маркс, а фразата крај на историјата ја презема од Александар Кожив (_Alexandre Kojève_). За разлика од нивниот историцизам, Фукујама, предвидува различен крај, од оние кои истите ги предвидувале.

**_Роберт Каган_** ([Robert Kagan](https://en.wikipedia.org/wiki/Robert_Kagan), 1958 - ) e еден од претставниците на _реалистичкиот_ или _интервенционистичкиот либерализам_. Тој ја пишува неговата [_The Return of History and the End of Dreams_](https://www.amazon.com/Return-History-End-Dreams/dp/030738988X) (2008) како одговор на идеализмот на Фукујама за крајот на историјата, и потребата од зачувување на либералните режими, ако има потреба и со употреба на сила. Во книгата пишува за две оски на светскиот поредок, после Студената војна, и тоа оската на демократијата, предводена од САД, Европската унија и други либерални демократии, и оската на автократија, предводена од Русија, Кина и други авторитарни режими. Истакнува дека борбата за либерализмот не е готова, и дека победата не се случува сама од себе, туку истата треба да се добие, па ако е нужно и со воена интервенција. 

## **_Социјален либерализам_**

**_Џон Ролс_** ([John Bordley Rawls](https://en.wikipedia.org/wiki/John_Rawls), 1921 – 2002) беше можеби најпознатиот политички теоретичар и философ на 20-тиот век. Пропонент на либерализмот, но сфатен во поширока смисла, во неговиот вредносен спектар во центарот ја ставаше благосостојбата на поединецот, а слободата, како еден од нејзините конституенти. Негово најпознато дело  е [_A Theory of Justice_](https://giuseppecapograssi.files.wordpress.com/2014/08/rawls99.pdf) (1971) и во него ја одредува правдата како _правичност_, а идеалното општество како општество во кое слободните граѓани имаат исти права и соработуваат во [_егалитарен економски систем_](https://plato.stanford.edu/entries/rawls/). Правдата, есенцијално ја поврзува со два принципа, и тоа: _принципот на еднаква слобода_ и _принципот на различност и еднаквост на можности._ Од тука произлегува дека политичката власт има поширок делокруг од онаа во услови на _држава ноќен чувар_, и тоа со интерференција во областите на материјална прераспределба, со цел одржување на некој егзистенцијален минимум, а со тоа и _социјална правда_, и тоа во корист на оние, најмалку среќните во општеството. Тука се надоврзува и академскиот кој го имале со _Роберт Нозик_, кој правдата непосредно ја поврзува со личната слобода, а секаква државна интервенција, освен онаа нужната е нелегитимна и неправедна. Од друга страна, Ролс, следејќи ја Кантовата етичко-философска позиција е _моралист_, и не го оправдува неговиот егалитарен или социјален либерализам, од утилитарна, туку од [философско-морална](https://blog.ipleaders.in/john-rawls-theory-of-justice/) позиција. 

## [**_Овертонов прозорец на политички можности_**](http://libertaniabackup.local/%D0%BE%D0%B2%D0%B5%D1%80%D1%82%D0%BE%D0%BD%D0%BE%D0%B2-%D0%BF%D1%80%D0%BE%D0%B7%D0%BE%D1%80%D0%B5%D1%86-%D0%BF%D0%BE%D0%BA%D0%B0%D0%B7%D0%B0%D1%82%D0%B5%D0%BB-%D0%BD%D0%B0-%D0%BA%D0%B0%D0%BF%D0%B0/)

Овертоновиот прозорец е концептуален модел за разбирање како идеите во општеството се менуваат со текот на времето и како истите имаат влијание врз јавните политиките. Името на моделот доаѓа од неговиот творец **_Џозеф Овертон_** ([_Joseph Paul Overton_](https://en.wikipedia.org/wiki/Joseph_Overton)_,_ 1960 – 2003), поранешен заменик претседател на **_Мекинак центарот за јавни политики_** ([_Mackinac Center for Public Policy_](https://www.mackinac.org/), 1987) од Мичиген, САД. Суштината на концептот е дека политичарите се ограничени кои идеи за јавни политики ќе ги подржат. Генерално, тие подржуваат политики кои се широко прифатени во општеството како легитимни. Овие политики се наоѓаат во рамките на Овертоновиот прозорец. Покрај нив, постојат и други идеи за политики надвор од прозорецот, но со нивно видоизменување во јавни политики, политичарите ризикуваат да ја загубат популарноста, a со тоа и позицијата на власт.

Интересот на слободарите, како теоретичарите, така и активистите за овој концепт, произлегува од тоа што преку истиот можат потенцијално да го следат и на некој начин, да го измерат своето влијание во општеството. Секако, преку истиот се гледа резонирањето на јавноста по однос на идеата или прашањето. Првичната улога на слободарите е да го _поместуваат_ истиот кон _горе_, односно кон послободарски политики, со тоа што ќе бидат активни во процесот на менување на јавното мнение, и аналогно на тоа, ќе издејствуваат политичка и општествена промена, како за конкретната јавна политика, па така и во целокупните општествено-политички односи.

## **_Резиме за слободарството во 20-ти век_**

Слободарството, како широка идеолошка тенденција, својот зенит го доживува во 20-тиот век, преку различните погледи, толкувања и оправдувања на принципите поврзани со концептот на лична слобода. Секако, треба да се наведат философски, економските, правните и социолошки перспективи врз слободата, пазарите, државата и другите феномени од недвосмислено значење за општеството.

Започнувајќи со социолошката анализа на Опенхајмер, преку философските увиди и декларации на Џеј Нок, _освојувачката теорија_ дава сериозни увиди во природата и потеклото на државата, кои се разодуваат со меинстрим теориите на општествен договор и слично. Научната _ренесанса_, во една општествено-економска смисла, слободарството ја доживува со појавата на _Австриската економска школа_ и _пресметковните дебати_ на Мисес и Хаек со социјалистите. Во периодот после Втората светска војна доста гласни се анти-тоталитаристите, на чело со Попер, Арент и Берлин, како и дистопистите како Орвел. Во истиот период во Америка, слободарството станува повторно популарно, најчесто познато под името класичен либерализам, либертаријанизам, објективизам, анархо-капитализам и сл кој ги ревитализира и обновува идеите на стариот либерализам. Најпознати дејци од овој период се Лео Рид, Мареј Ротбард, Ејн Ренд, Роберт Нозик, итн. 

Следствено, слободарството добива на академска потентност со Милтон Фридман, и познаата Чикашка Школа и Џејмс Бучанан, со неговата теорија на јавен избор, и двата нобеловци во областа на економските науки. 

Секако, слободарството, не го опфаќа стриктно само класичниот либерализам и ортодоксниот либертаријанизам, туку истото е отворено и за леви толкувања и тенденции на слободата, а тука се _блидинг харт слободарите_, како и _следбениците на индивидуалистичкиот или пазарниот анархизам_ во Америка. Исто така, ги опфаќа и оние најпопуларните философи и теоретичари на либерализмот, и тоа Френсис Фукујама и Џон Ролс.

Дваесеттиот век, иако период во кој етатизмот и насилството кој истиот го носи доживуваат фатална кулминација, истиот претставува можеби најплодниот период за различните оправдувања и анализи на слободата и другите принципи кои произлегуваат или непосредно се поврзани со неа. Иако сите овие оправдувања, често биле поставени и одржувани антагонистички помеѓу самите себе, сепак, широката идеолошка тенденција на слободарството ја прават побогата, а со самото тоа подостапна и попривлечна, и тоа за сите оние кои сакаат да доживеат подобра положба на човештвото, а со тоа и подобар и просперитетен свет.

## **_Прочитај повеќе:_**

\- Eamonn Butler - [101 great liberal thinkers](https://iea.org.uk/wp-content/uploads/2019/08/Great-Liberal-Thinkers-Interactive.pdf) (2019),

\- [The Chicago School](https://www.hetwebsite.net/het/schools/chicago.htm),

\- Milton Friedman - [_Capitalism and Freedom_](http://pombo.free.fr/friedman2002.pdf) (1962),

\- Milton Friedman - [Neo-Liberalism and its Prospects](https://miltonfriedman.hoover.org/internal/media/dispatcher/214957/full) (1951),

\- Milton Friedman & Anna Schwartz - [_A Monetary History of the United States, 1867–1960_](https://archive.org/details/monetaryhistoryo0000unse_y4p6) (1963),

\- [Friedman, Milton (1912–2006)](https://www.libertarianism.org/topics/friedman-milton-1912-2006),

\- Walter E. Block - [Was Milton Friedman a Socialist? Yes](https://www.researchgate.net/publication/273074293_WAS_MILTON_FRIEDMAN_A_SOCIALIST_YES) (2003),

\- Симон Саревски - [Фридман, Хајек и Мизес](http://libertaniabackup.local/mizes-hajek-fridman/) (2021),

\- Симон Саревски - [Милтон Фридман: Виртуозот на слободата](http://libertaniabackup.local/milton-fridman-virtuoz-na-slobodata/) (2020),

\- Michael Munger - [Milton Friedman as a Liberal Philosopher](https://sites.duke.edu/dukeppe/files/2015/06/15.0528.pdf) (2015),

\- [Milton Friedman: Old School Liberalism](https://www.hoover.org/research/milton-friedman-old-school-liberalism) (2017),

\- [Black History Month Profile: Thomas Sowell](https://www.hoover.org/news/black-history-month-profile-thomas-sowell) (2021),

\- [Thomas Sowell](https://www.libertarianism.org/people/thomas-sowell),

\- Thomas Sowell - [_Knowledge and Decisions_](https://archive.org/details/knowledgedecisio00sowe_0) (1980),

\- Thomas Sowell - [_A Conflict of Visions: Ideological Origins of Political Struggles_](https://archive.org/details/thomas-sowell-a-conflict-of-visions-ideological-origins-of-political-struggles) (2007), 

\- Thomas Sowell - [_The Quest for Cosmic Justice_](https://nzinitiative.org.nz/assets/Uploads/The-Quest-for-Cosmic-Justice.pdf) (1996), 

\- Thomas Sowell - [_Basic Economics_](https://riosmauricio.com/wp-content/uploads/2020/07/Basic-Economics-5th-Edition-Thomas-Sowell.pdf) (2004), 

\- Thomas Sowell - [_Black Rednecks and White Liberals_](https://www.pdfdrive.com/black-rednecks-and-white-liberals-e176918400.html) (2005),

\- Thomas Sowell - [_Discrimination and Disparities_](https://www.pdfdrive.com/discrimination-and-disparities-e196916721.html) (2018),

\- Thomas Sowell - _Th_[_e Vision of the Anointed: Self-Congratulation as a Basis for Social Policy_](https://www.amazon.ca/Vision-Anointed-Self-Congratulation-Social-Policy/dp/046508995X) (1995),

\- Thomas Sowell - [_Race And Culture: A World View_](https://www.pdfdrive.com/race-and-culture-a-world-view-e188719770.html) (1994), 

\- Thomas Sowell - [_Economic Facts and Fallacies_](https://scholar.cu.edu.eg/?q=mmyoussif/files/sowell_thomas__economic_facts_and_fallacies.pdf) (2008), 

\- Thomas Sowell - [_Dismantling America: and other Controversial Essays_](https://www.pdfdrive.com/dismantling-america-and-other-controversial-essays-e164899372.html) (2010), 

\- William F. Shughart II - [Public Choice](https://www.econlib.org/library/Enc/PublicChoice.html),

\- Sam Tanenhaus - [The Architect of the Radical Right](https://www.theatlantic.com/magazine/archive/2017/07/the-architect-of-the-radical-right/528672/) (2017),

\- James M. Buchanan & Gordon Tullock - [_The Calculus of Consent: Logical Foundations of Constitutional Democracy_](http://files.libertyfund.org/files/1063/Buchanan_0102-03_EBk_v6.0.pdf) (1962), 

\- James M. Buchanan - [_The Limits of Liberty: Between Anarchy and Leviathan_](https://www.econlib.org/library/Buchanan/buchCv7.html?chapter_num=11#book-reader) (1975),

\- James M. Buchanan - [Saving the Soul of Classical Liberalism](https://www.independent.org/pdf/tir/tir_05_1_buchanan.pdf) (2000), 

\- Donald J. Boudreaux & Randall G. Holcombe - [_The Essential James Buchanan_](https://www.fraserinstitute.org/sites/default/files/essential-james-buchanan.pdf) (2021),

\- David Gordon - [Buchanan and Anarchism](https://mises.org/wire/buchanan-and-anarchism) (2010),

\- Alexander W. Salter - [James Buchanan and Contractarian Anarchy](https://www.readcube.com/articles/10.2139%2Fssrn.2324373) (2013),

\- Peter J. Boettke - [Anarchism as a progressive research program in political economy](https://drive.google.com/file/d/1al_nqwBpLXIYbEt0wJPHvwst7ayFaD1u/view),

\- Fred E. Foldvary - [Small-Group, Multi-Level Democracy: Implications of Austrian Public Choice for Governance Structure](https://departments.gmu.edu/rae/archives/VOL15_2-3_2002/foldvary.pdf?gmuw-rd=sm&gmuw-rdm=ht) (2002),

\- Jonah Goldberg - [_Liberal Fascism: The Secret History of the American Left, From Mussolini to the Politics of Change_](https://www.pdfdrive.com/liberal-fascism-the-secret-history-of-the-american-left-from-mussolini-to-the-politics-of-meaning-e193258024.html) (2008),

\- [_Center for a Stateless Society (C4SS)_](https://c4ss.org/about),

\- [_Molinari Institute_](https://praxeology.net/molinari.htm),

\- Karl Hess - [_The Death of Politics_](https://mises.org/library/death-politics) (1969),

\- Gary Chartier - [_Anarchy and Legal Order: Law and Politics for a Stateless Society_](https://www.amazon.com/Anarchy-Legal-Order-Politics-Stateless/dp/1107661617) (2013), 

\- Gary Chartier & Charles Johnson - [_Markets Not Capitalism Individualist Anarchism Against Bosses, Inequality, Corporate Power, and Structural Poverty_](http://radgeek.com/gt/2011/10/Markets-Not-Capitalism-2011-Chartier-and-Johnson.pdf) (2011),

\- David Osterfeld - [_Freedom, Society, and the State: An Investigation into the Possibility of Society without Government_](https://cdn.mises.org/Freedom,%20Society,%20and%20the%20State_6.pdf) (1986),

\- Никола Љ. Илиевски - [Академски анархизам](http://libertaniabackup.local/akademski-anarhizam/) (2022),

\- Никола Љ. Илиевски - [Aнархизам индивидуалистички](http://libertaniabackup.local/anarhizam-individualisticki/?ignorenitro=fe469cbc131f001a5c0e3a8debdfd1d2) (2022),

\- Никола Љ. Илиевски - [Овертонов прозорец: Показател на капацитети за слободарска општествена промена](http://libertaniabackup.local/%D0%BE%D0%B2%D0%B5%D1%80%D1%82%D0%BE%D0%BD%D0%BE%D0%B2-%D0%BF%D1%80%D0%BE%D0%B7%D0%BE%D1%80%D0%B5%D1%86-%D0%BF%D0%BE%D0%BA%D0%B0%D0%B7%D0%B0%D1%82%D0%B5%D0%BB-%D0%BD%D0%B0-%D0%BA%D0%B0%D0%BF%D0%B0/) (2021)

\- [Autarchism](https://libertarianism.fandom.com/wiki/Autarchism),

\- [Counter-economics](https://libertarianism.fandom.com/wiki/Counter-economics), 

\- Robert LeFevre - [_This Bread is Mine_](https://fee.org/media/30390/lefevre-robert-thisbreadismine.pdf) (1960), 

\- Robert LeFevre - [_The Nature of Man and His Government_](https://cdn.mises.org/The_Nature_of_Man_and_His_Government.pdf) (1959),

\- Robert LeFevre - [_The Fundamentals of Liberty_](https://archive.org/details/LeFevre-TheFundamentalsOfLiberty/page/n5/mode/2up) (1988),

\- Robert LeFevre - [_The Philosophy of Ownership_](https://cdn.mises.org/The%20Philosophy%20of%20Ownership_2.pdf) (1966),

\- Samuel Edward Konkin III - [_An Agorist Primer_](https://kopubco.com/pdf/An_Agorist_Primer_by_SEK3.pdf) (2008),

\- Francis Fukuyama - [_The End of History and the Last Man_](http://aps-ua.org/wp-content/uploads/2017/03/The-End-of-History-and-the-Last-Man-Francis-Fukuyama-1992.pdf%5C) (1992),

\- Robert Kagan - [_The Return of History and the End of Dreams_](https://www.amazon.com/Return-History-End-Dreams/dp/030738988X) (2008),

\- John Rawls - [_A Theory of Justice_](https://giuseppecapograssi.files.wordpress.com/2014/08/rawls99.pdf) (1971),

\- [John Rawls](https://plato.stanford.edu/entries/rawls/),

\- J Jerusha Melanie - [John Rawls’ Theory of Justice](https://blog.ipleaders.in/john-rawls-theory-of-justice/) (2022),

\- [_Mackinac Center for Public Policy_](https://www.mackinac.org/),

**_Голема благодарност до Википедија_**
