---
title: Како државата се однесува кон останатите држави
date: 2020-12-14T00:00:00.000Z
categories:
  - блог
tags:
  - анархизам
  - анархо-капитализам
  - анатомија
  - безвластие
  - власт
  - геополитика
  - држава
  - класичен-либерализам
  - политика
  - ротбард
author: Default Author
---

**Мaреј Ротбард - Анатомија на државата**

**Глава 6**: **Како државата се однесува кон останатите држави**

Се додека површината на земјината топка е поделена помеѓу Државите, меѓудржавните односи одземаат голем дел од времето и енергијата на Државата. Природна тенденција на Државата е да ја проширува својата моќ, а во надворешен проглед, истото означува освојување на нови територии. Проширувањето секогаш опфаќа конфликт на интереси помеѓу државите, освен доколку станува збор за бездржавна територија. Само еден од владеачите може да одржува монопол врз принудата на дадена територија и одредено време: потполна моќ, изразена од Држава А, може да се одржи само со отфрлање на Држава Б, на конкретна територија. Војните, иако ризични, се постојана тенденција на Државите, прекинати со времиња на мир, потребни за создавање на сојузи и коалиции меѓу истите.

Видовме дека _внатрешниот_ или _домашен_ обид за ограничување на Државата, од 17-от до 19-от век, доби најсилен израз во конституционализмот. Неговиот _надворешен_ дел беше развојот на ,,меѓународното право,” посебно _военото_ и _хуманитарното_, како и _правата на неутралните земји_.\[37\] Делови од меѓународното право беа автентично приватни, создавајќи се од потребите на произведувачите и трговците од целиот свет, да ја заштитат својата сопственост и да ги решаваат спорните моменти. Пример се _морското_ и _трговското право._ Секако, дури и правната регулатива се појавува доброволно, ненаметната од меѓународна супер-Држава. Целта на _военото право_ е да ги ограничи уништувањата иницирани од _државниот апарат_, преку зачувување на невините граѓани од ужасите на војната. Целта на развојот на _права на неутралните земји_ е заштита на приватната и граѓанска меѓународна трговија, дури и со _непријателски земји_. Пошироката цел беше ограничување на обемот на секоја војна, посебно ограничување на уништувачкото влијание врз граѓаните на неутралните и завоените држави. 

Познатиот правник Ф.Ј.П. Веале (Frederick John Partington Veale) го објаснува тоа _цивилизирано војување_ и неговата појава во Италија во 15-ти век:

,,Богатите и трговците од средновековна Италија беа премногу зафатени со заработување и уживање во животот, за да ги преземат сите ризици и опасности војничката професија. Така создадоа пракса на најмување на платеници да војуваат за нив додека трае војната, и секако затоа што биле штедливи и трговци, ги отпуштале веднаш со завршувањето на воените дејствија. На таков начин, војните биле водени од армии најмени за таа улога…. За прв пат, војувањето стана помалку опасна професија. Генералите од тоа време вешто маневрирале еден против друг, но кога еден стекнувал предност, неговиот противник се повелекувал или предавал. Се почитувало правилото дека градовите не можат да се пустошат, освен доколку даваат отпор. Имунитет се купувало со плаќање на откуп… Природна последица била дека градовите не се бранеле, доколку било очигледно дека градската власт не е во состојба да ги одбрани. Цивилите немале причина да плашат од војната, која била задача на професионалната војска.” \[38\]

Скоро потполната заштитеност на цивилите во војните кои ги водела Државата во Европа во 17-ти век ја објаснува Неф:

,,Дури и поштата не беше ограничена за време на војна. Писмата циркулираа без цензура, со слобода на која би и позавидувал и ум од 21-ви век… Граѓаните на завојуваните нации комуницирале, разменувале писма, и тоа не како противници, туку како пријатели. Скоро и да не постоела современата замисла дека… граѓаните на непријателската држава се одоговорни за агресивните постапки на нивните владеачи. Ниту пак завојуваните владеачи не покажувале цврста намера да ја прекинат комуникацијата со поданиците на непријателот. Старата инквизиторска пракса на шпионажа запирала, без помисла на слични надгледувања во политичките или економските комуникации. Пасошите настанале како начин до сигурност за време на војна. За време на 18-ти век, европјаните ретко одлучувале да го откажат својот пат во странска земја, која била во војна со неговата.” \[39\]

Трговијата се сметала од корист за страните кои се дел од неа. Војувањето во 18-ти век познавало и ,,тргување со непријателот.”\[40\]

Не е потребно дополнително објаснување колку Државите ги надминаа правилата на цивилизирано војување во овој век. Во модерната ера на тотална војна, комбинирана со технологија за тотално уништување, самата идеа за ограничување на војната на Државниот апарат звучи позастарена и послаба дури и од оригиналниот устав на САД.

Кога Државите не се во војна, договорите се често неопходни за одржување на несогласувањата на минимум. Едно учење кое за чудо стекна широко прифаќање е наводната ,,неповредливост на обичаите”. Овој поим се третира како пандан на ,,неповредливост на договор”. Во основа, обичајот и вистинскиот договор немаат ништо зедничко. Со договор се пренесуваат, и тоа на прецизен начин, правата на сопственост. Затоа што власта, во ниедна конкретна смисла не ја ,,поседува” својата територија, ниеден договор кој го склучува истата, не пренесува права на сопственост. Ако, на пример господин Џонс ја продаде или подари својата земја на господин Смит, наследникот на Џонс, не може легитимно да го нападне наследникот на Смит, и да тврди дека земјата е негова. Правото на сопственост е веќе пренесено. Договорот на Џонс, постариот, по автоматизам важи и за Џонс помладиот, кој не може да полага конкретно право на сопственост. Џонс, помладиот може да го поседува само она што ќе го наследи од Џонс постариот, а Џонс постариот, може да ја продава или подарува само неговата сопственост. Меѓутоа, ако во еден момент државната власт, да речеме на Руританија, е натерана или подмитена од страна на државната власт на Валдавија, да предаде дел од својата територија, апсурдно е тврдењето дека власта или жителите на двете земји никогаш не би можеле да бараат повторно соединување со Руританија врз основа на неповредливост на обичајот. Ниту луѓето, ниту земјата на северозападна Руританија не ја поседува едната или другата власт. Последица е дека власта не може врз основа на нешто од минатото, да ја обврзи идната власт. Револуционерната власт која ќе го собори кралот на Руританија, тешко може да се смета за одговорна за неговите дела или долгови, бидејќи, за разлика од детето, власта не е ,,наследник” на сопственоста на претходната.

\[37\] Ова е разгледувано од модерното меѓународно право со тенденцијата на максимизирање на нивото на војната преку концепти на ,,колективна безбедност.”

\[38\] F.J.P. Veale, _Advance to Barbarism_ (Appleton, Wis.: C.C. Nelson, 1953), стр.63. Слично, професорот Неф пишува за војната на Дон Карлос, помеѓу Италија, Франција, Шпанија и Сардинија, против Австрија, во 18-ти век:

,,Во опсадата на Милано од сојузниците… спротивставените армии се сретнаа во агресивната битка, надвор од градот. Во ниедно место, симпатиите на жителите не се поместија сериозно од една на друга страна. Нивен единствен страв беше оној дали војниците ќе ги поминат градските порти- Во Парма, граѓаните излегоа да ја гледаат битката во отвореното поле.” (John U. Nef, _War and Human Progress_ \[Cambridge, Mass.: Harvard University Press, 1950\], стр.158)

Исто така Hoffman Nickerson, _Can We Limit War?_ (New York: Frederick A. Stoke, 1934).

\[39\] Nef, _War and Human Progress_, p.162.

\[40\] Ibid, стр. 161. За застапувањето на тргувањето со непријателот, од водичите на Американската револиција, види Joseph Dorfman, _The Economic Mind in American Civilization_ (New York: Viking Press, 1946), vol. 1, стр. 210-11-

Превод:  
Никола Љ. Илиевски,    
Либертаниа
