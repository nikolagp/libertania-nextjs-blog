---
title: Слободарски погледи кон гласањето и изборитe
date: 2021-10-29T00:00:00.000Z
tags:
  - гласање
  - демократија
  - избори
  - либертаријанизам
  - негативна
  - негативна-слобода
  - позитивна
  - позитивна-слобода
  - слобода
coverImage: vote.jpg
category: текстови
---

### Негативна и позитивна слобода

Исаја Берлин во неговата збирка „Четири есеи за слободата“ одредува два основни типа на слобода, и тоа _негативна_ и _позитивна слобода_. Негативната слобода ја означува како _ослободеноста од_ насилство и закана со насилство, или принуда (_coercion_) што соодветствува со англискиот назив _liberty_. Негативната слобода, е изразена _негативно_ спрема политичката власт, затоа што вторава претставува нејзинa најголемa закана. Доследното почитување на негативната слобода опфаќа дејствија од кои властите треба да се воздржуваат при вршењето на јавната власт и аналогно стриктно ограничена јавната власт. Оваа слобода го означува _просторот_ во кој делува секој поединец, чие почитување претставува императив за сите општествени чинители, со посебен фокус на политичките власти.

За разлика од негативната слобода, позитивната слобода го означува правото на поединците да учествуваат во политичките процеси, т.е. да можат да бидат избрани, и да можат да бидат избираат. Позитивната слобода претставува концепт кој се поврзува со развојот на демократијата, која се олицетворува или треба да се, во владеење на или во име на народот. Демократијата, од една страна претставува или треба да претставува систем кој би ги држел политичките елити одговорни, а јавните политики во границите на јавното мнение. Позитивната слобода, во 21-ви век, во Македонија, според нејзиниот устав може да се практикува преку организирање и учество на референдуми, граѓански иницијативи и избор на претставници и носители на јавна власт.

### Слободарството и позитивната слобода

Слободарството, или либертаријанизмот претставува широка идеологија, составена од голем број на идеолошки струи и тенденции, во чиј центар се наоѓа слободата, или она што Берлин го нарекува негативна слобода, или _ослободеност од_. Аналогно на тоа, слободарството и слободарите се скептици кон политичките власти и се стремат истите изричито да ги ограничат, па и да ги укинат (со цел замена со алтернативни пазарни механизми на владеење.) 

Од таквиот однос кон политичките власти, се поставува прашањето каков е ставот на слободарите кон гласањето и изборните процеси во услови на демократија?

Слободарството, како и слободарите немаат единствен и униформен став кон гласањето и учеството на избори. Една група на слободари, односно една слободарска тенденција не подржува никаков вид на гласање, додека пак друга група охрабруваат учество во процесот (и артикулација на идеата преку најблиските до неа, кандидати и/или политички партии). 

### Слободари против гласање

Првата група, можеби и доминантна помеѓу слободарите е онаа која не подржува гласање и учество во изборни процеси. Постојат повеќе оправдувања за овој став, започнувајќи со неморалноста на државата и поставеноста на политичкиот систем и завршувајќи со иста неморалност која се препишува и на учеството и легитимирањето на системот. Се додека државата не е морален субјект во општеството, и самото гласање, кое ја _одржува_ во живот, не е морален чин. Овој став го артикулираат американските пазарни анархисти како Бенџамин Такер и Лисандер Спунер. Дополнително, анти-гласачката струја во слободарските движења е претежно претставена од анархистите и _моралисти_, или оние кои веруваат во моралната и утилитарната оправданост на бездржавно општество, а со тоа и во пазарна алтернатива на државата. Исто, во оваа група се наоѓаат и сите оние економисти кои гледаат на гласањето како процес во кој граѓаните се рамнодушни кон стекнување на знаење за да го направат вистинскиот избор во самиот процес на гласање. Родоначaлник на оваа _теорија на рационална рамнодушност_ (Theory of Rational Ignorance) е Антони Даунс, кој исто така е еден од поттикнувачите на _теоријата за општествен избор_ (Public Choice Theory). Во продолжение, и покрај меинстрим кампањите кои повикуваат на гласање и дека секој глас е битен, економијата на гласањето покажува дека конкретниот глас никогаш не е битен, и поединецот со излегување на избори и давање на својот глас за определена опција, скоро никогаш не направил промена (освен доколку резултатот би бил еднаков, па неговиот глас бил пресуден, што во пракса е скоро невозможно).

Исто така, во оваа категорија на слободари, кои не веруваат во процесите, а и самото уредување на демократија е и Ханс Херман Хопе. Хопе во својата книга Democracy, the God that Failed_,_ дури и ја протажира монархијата наспротив демократијата, и тврди дека првата е морално и утилитарно надмоќна во однос на втората, иако самиот по убедување е анархист.

Слабоста во ставот на овие слободари е тоа што тие, иако слободари, како да заборавиле во какво општество живеат, дека државата и политичкиот систем е правилото, а слободата исклучокот, а за да ја променат ситуацијата, можеби би требало да не се рамнодушни и да се вклучат во системот. Рамнодушноста кон политичките и избирачките процеси потенцијално може да има и лош ефект кој може да се сосредоточи во реченицата: „Ако способните и слободољупците ги игнорираат политичките процеси, тогаш им остапуваат место на помалку способните, полтроните и опортунистите.“

### Слободари за гласање

Од друга страна, постојат слободари кои го охрабруваат процесот на гласање и веруваат дека демократијата претставува процес преку кој ќе се стигне до слободно општество, онака како e замислено, воспоставено врз слободарски принципи, како ограничена држава, владеење на право, слободни пазари и неприкосновено право на самопоседување. Логиката е дека секоја политичка промена, односно секоја промена во клучните институции треба да биде подржана од мнозинството на поединци, врз кои тие институции имаат ефект, а мнозинството може да се потврди преку изборни процеси и канализира преку демократски механизми. Но, не секогаш политичките опции помеѓу кои избираат поединците се темелат на слободарски поставки, односно опции кои ги заговараат слободарските принципи и имаат визија за слободно општество. Што тогаш? Во таков случај, по претпоставка, најдобро би било да се избере она опција која има програма најблиска до идеалот, или онаа опција со најмалку авторитарни и социјалистички поставки. Овие слободари, кои го подржуваат процесот на гласање, а со самото тоа и демократијата, на еден начин се свесни во какво општество живеат, и дека еден од начините за изразување на своите идеи е и преку избори и учество во политичкиот систем. Овој став е карактеристичен за поумерените слободари, или минархистите, или утилитаристите, кои не целат кон тотално укинување на државата, туку кон нејзино видно ограничување и вјармување, за сметка на пазарот и доброволните општествени односи.

Слабоста на овој став е тоа што, иако слободари, доколку се дел од процесот на избори и гласање, се дава легитимитет на начинот на владеење, системот и власта. И многу често, во процесот на гласање се гласа за помалото зло, што во суштина е погрешно и неморално, затоа што секое зло е неморално, па дури и она помалото.

### Активно неодобрување

Од поривот да се биде слободар, но без да се биде рамнодушен и отсутен од тековните политички процеси кои имаат влијание врз сите, произлегува и третиот став, кој претставува комбинација помеѓу двата. Овој став налага секаква активност, па макар и изразена во рамки на изборните процеси.

Во случај да не се излезе на избори, се остава симболичка порака на незаинтересираност за процесите кои имаат влијание врз сите, а доколку се излезе и се даде гласот за помалото зло, условно кажано, се прави неморален чин, и со самото тоа се оправдува и тоа зло. Дополнително, доколку на изборите, не постои опција која е глас на слободата (како што е случајот во Македонија), постои опција да се излези на избори, но да не се подржи ниедна опција, т.е. да се поништи гласот. Со самото поништување се прави чин кој означува заинтересираност за она што се случува во политичкиот свет, но се одбива да се даде глас за опција која очигледно не го претставува слободарскиот светоглед и принципи.

### Повеќе за слободата, гласањето и демократијата:

- Albert Jay Nock - [What the American Votes For](https://mises.org/library/what-american-votes-0)
- Anthony Downs - [An Economic Theory of Democracy](https://www.amazon.com/Economic-Theory-Democracy-Anthony-Downs/dp/0060417501)
- Hans Hermann Hoppe - [Democracy, the God that Failed](https://portalconservador.com/livros/Hans-Hermann-Hoppe-Democracy-The-God-That-Failed.pdf)
- David S. D’Amato - [Libertarian Perspective on Voting](https://www.libertarianism.org/columns/libertarian-perspectives-voting)
- Исаја Берлин - [Четири есеи за слободата](https://plus.mk.cobiss.net/opac7/bib/40766218)
