---
title: Дали би го притиснал копчето?
date: 2022-03-21T00:00:00.000Z
tags:
  - идеологија
  - копче
  - прагматизам
  - промена
  - радикализам
  - слободарство
  - стратегија
author: Default Author
category: текстови
coverImage: dali-bi-go-pritisnal-kopceto.jpeg
---

## **_Радикален аболиционистички либертаријанизам_**

Леонард E Рид ([Leonard E. Read](https://en.wikipedia.org/wiki/Leonard_Read), 1898 – 1983) е еден од најпознатите либертаријанци и промотери на слободен пазар, основач на [_Foundation for Economic Education_](https://fee.org/), автор на познатиот текст [_Jaс Молив_](http://libertaniabackup.local/cudesniot-moliv/) ([_I Pencil_](https://fee.org/media/14940/read-i-pencil.pdf)) и секако контроверзниот есеј [_I’d Push the Button_](https://fee.org/resources/id-push-the-button/).

Рид заговарајќи целосно укинување на државни контроли и регулации во економијата, или конкретно контроли на цени, плати и слично, изјави дека доколку постои копче кое доколку се притисни и се укинат сите ценовни и контроли на плати, без размислување би го притиснал истото. Во изјавата на Рид, се воочува радикализмот кај еден дел од слободарите, кои целат кон слобода бескомпромисно, _сега_ и _тука_. 

Овој радикализам за слобода се надоврзува на оној на аболиционистите и заговарачите за укинување на ропство, и тоа сега и тука, и тоа не со ветување за подобрување на истото, туку со барање за најскоро укинување. Укинување на односот господар-роб, ја претставува суштината на слободата, а не подобрување на позицијата на робот во постоечкиот однос господар-роб. Овој радикализам го делел и Хенри Давид Торе, кој истакнувал дека најдобра е онаа влада која воопшто не владее. Спротивно, доколку аболиционистите би биле прагматичари би заговарале подобрување на положбата на робот под господарот, за еден ден да побараат и целосно уништување на односот. 

Радикалите во слободарството ја истакнуваат потребата од сеприсутност и бескомпромисност на крајната цел на слободарството, а тоа е остварување на слободно општество. Радикалите за слобода се аболиционисти за слобода.

## Копчето притиснато

Пред да се пристапи кон одговарање на прашањето _дали би го притиснале копчето_, потребно е да се согледа концепцијата за слободно општество која би била издејствувана, доколку се притисне копчето. Поради фактот што слободарството или либертаријанизмот не е еднострана идеологија или философија, се наметнуваат најмалку три верзии за слободно општество, кои условно би биле постигнати со притискање на копчето.

Првата визија на притискање на копчето е онаа на _бездржавие_, а државата во тој случај би била укината, приватизирана, демонополизирана и сл. Оваа верзија ја застапуваат анархистите или анархо-капиталистите (пазарните анархисти), оние најрадикалните во слободарските движења. 

Втората варијанта за притискањето, односно втората идеотелија на слободарството е постигнување на слободно општество, во кое би имало држава, како посебен субјект во општествените односи, но истата би била строго ограничена и транспарентна _минимална држава ноќен чувар_ (_night watchman state_), чии надлежности би биле исклучиво поврзана со безбедноста на граѓаните, нивните имоти, како и гаранција за исполнување на договореното. Ова варијанта на целта е својствена за минархистите во слободарските движења. 

Некои _блидинг харт_ либертаријанци или либерали внесуваат трета верзија за исходот од притискање на копчето, која би вклучувала држава, која покрај исполнување на безбедносна функција, во нејзина надлежност е и _грижа_ за оние кои што не можат да си дозволат, во форма на социјални издатоци. Истата може да се именува како _минимална социјална држава_.

На прашањето за притискање на копчето, очигледно, можни се два одговора, односно да, би го притиснал копчето и не, не би го притиснал копчето. И двата одговори можат да се оправдаат со аргументи, но истовремено и двата одговори, односно ставови, можат да бидат предмет на критика. Од друга страна, можеби и не е толку битен одговорот на прашањето дали би го притиснале копчето, колку што се прашањата кои дополнително се провлекуваат од одговорите на ова конкретно прашање.

## Би го притиснал копчето

Првиот одговор е _да_, _би го притиснал копчето_, затоа што самата идеологија на слободарството е супериорна, како во поглед на поединечната правда и значењето на слободата за секој поединец, па така и за пошироките општествени резултати од примената на човековата слобода како основен организацион принцип. Доколку веруваш во слободата, логично е дека би го притиснал копчето. Самото притискање на копчето е чин на верба во идеата, и доследност кон таа верба. И нормално, доколку слободар не би го притиснал копчето, кој друг би го притиснал, доколку слободар не ја покаже сета своја верба, како во своите принципи така и во идеата за слободно општество, кој би ја покажал. Како што велат Ротбард и Рид, потребнa е радикална решителност во поглед на стратегијата на остварување на слободно општество. Секако дека значењето на _притискањето_ на копчето е симболично, и никој не очекува постигнување на слободно општество со само еден чин на еден поединец. Но истото ја означува решителноста и вербата на слободарите во идеите кои ги пропагираат. Слободарите имаат склоност да навлезат во _теоретските игри_ поврзани со философијата, економијата и социологијата на слободата, но често потклекнуваат што се однесува до нејзината промоција и обидот за промена на реалноста кон алтернативно слободно општество. Тоа е така поради фактот што работењето кон идеолошка и општествена промена е сложен и макотрпен процес, кој бара трпение, упорност и конзистентност во работата и дотолку повеќе верба во идеите. 

Критиката на овој одговор може да се надоврзи на нереалностa на дејствувањето на промена преку притискање на копче која симболизиран моментална промена, и онаа на радикалите, кои може да се споредат со Дон Кихот и Санчо Панса во нивните борби против _злогласните_ ветерници. Истото може дополнително да се поврзе со утописки ставови во слободарските движења, кои од друга страна се својствени за левичарите.

## Не би го притиснал копчето

Вториот одговор е _не_, _не би го притиснал копчето_. И покрај тоа што идеологијата на слободарството е супериорна, како што е напоменато, тврдењето дека со еден чин може да се оствари целта на слободно општество е апсурдно. И да е така, да претпоставиме дека со притискањето на едно копче би можело тековното да се претвори во слободно општество, повторно чинот на притискање на копчето е сомнителен. Тоа потекнува од фактот што општествената промена, како е напоменато, претставува сложен, бавен и децентрализиран процес, и не може да се изведе со еден чин, а и да можи, посакуваноста на истото би било под знак прашалник. Дополнително, секоја општествена промена, потребно е да биде резултат на идеолошка промена кај мнозинството од населението, но за нејзино издејствување потребна е поддршка на најгласните и најактивните чинители во општеството. Притискањето на копчето како едностран чин, е спротивен на стратегијата за остварување на слобода, затоа што истата опфаќа најпрво идеолошка промена, како и дополнително _локализирање_ на стратегиите за општествена промена кон слобода. Во случај со притискање на копчето да би се остварила идеолошка промена кај поединците, тогаш прашањето и самото притискање би биле полесни. Доколку општествената промена е издејствувана со еден чин, тоа може да се толкува како спротивно со основните начела на слободарството, затоа што истата би била навигирана од еден центар, т.е. од оној кој го притиснува копчето. А добро познато е дека одлуките кои доаѓаат од еден центар и се однесуваат на сите, се својствени само за политичките власти. И мора да се напомене дека во општествената реалност во која живееме, државата е присутна со своите регулации и интервенции, и таа е правилото, а не исклучок или алтернатива. Од каде произлегува дека пристапот кон промена на таа реалност има потреба да биде сериозен, и да се одвива од повеќе центри на убедувачка моќ. Нормално е да се биде скептичен кон пристапот за радикална промена, посебно предизвикана од _копче_, т.е. од еден центар на донесување на одлука. Политички невозможното не може со едно притискање да стане возможно, туку најпрво е потребно истото да стане неопходно, па да се трансформира во возможно. 

Критика на овој одговор може да биде дека овие прагматични слободари имаат тенденција да заборават на крајната цел на слободарското движење, и да заглават во рамките на нивните компромиси и процеси за унапредување на слободата.

## Слободарство како цел и како процес

Притискањето на копчето се однесува на слободарска општествена промена, односно на слободарството сфатено како крајна цел, или како _идеотелија_. Идеотелија на слободарството се поистоветува со слободно општество, до кое симболично се доаѓа на радикален начин - со притискање на копчето. Кај американските либертаријанци, овој пристап на слободарството како цел, е доминантен. Карактеристично за овие либертаријанци е тоа што истите се радикални, фокусирани на крајната цел и скоро бескомпромисни во својата стратегија. Тешко би се одвивала било која соработка или заедничко делување со движење или организација со која не се согласуваат околу крајната цел. Со тоа се поставени изолационистички кон другите движења или организации, кои потенцијално може да споделуваат заеднички слободарски цели.

Од друга страна, слободарството, освен како крајна цел, може да се аспектира, дотолку повеќе во европскиот контекст, како _процес_, односно голем број на мали цели кои ја унапредуваат положбата на човековата слобода во општеството. Инсистирањето на крајната цел и самиот радикализам во слободарството, може од друга страна рамнодушно да гледа на процесот, односно на големиот број на мали цели кои ја унапредуваат слободата и имаат посебно значење за граѓаните. Состојбата на слободата во секое (национално) општество е различна, и сите слободари имаат свои предизвици кои се однесуваат на слободата, кои најчесто се различни. Како подобрување на положбата на слободата може да се сметаат и организирање на _фер_ и _демократски_ избори во Кина, намалување на бирократијата во Европската унија, легализирање на канабисот во Франција, легализирање на геј бракови во Србија, легализирање на проституцијата во Турција, опуштање на меѓународните граници во Унгарија, намалување на даноците во Норвешка или озаконување на полигамија или полиандрија во Шведска. Баш поради различните контексти во кои луѓето живеат и различните предизвици со кои се соочуваат нивните слободи, има потреба од севкупност на децентрализирани стратегии за унапредување на слободата. Но секако, заедничко за сите овие стратегии, за бидат класифицирани како слободарски, е нивната вредносна основа, која е индивидуална или поединечна слобода, сфатена како отсуство на принуда во општествените односи и отсуство на државата од човековите животи. 

Аспектирањето на слободарството како процес, наместо како крајна цел е карактеристично за отвореното слободарство. Токму заради овој пристап, истото остава простор и е инклузивно за различни толкувања и оправдувања на слободата, а секако и за различни пристапи кон борбата за промена кон послободно општество, се додека таа борба е мирољубива. Доколку слободарството како _цел_, акцент става на _слободно општество_, истото како _процес_, акцентот го става на _послободно општество_. Дополнително, доколку слободарството како цел е радикално и бескомпромисно во својата природа, слободарството како процес е прагматично и е отворено за соработка со различни видови на движења и организации, со кое може да споделува определена цел, која иако не е крајна цел, но на некој начин придонесува кон истата.

## Оправдување и стратегија за промена

Прашањето дали би го притиснале копчето може да се толкува како многу битно прашање кое се однесува на пристапот кон општествена промена, и тоа дали целиме кон радикална и фундаментална промена во општеството, конкретно во неговите институции, или пак ја планираме таа промена инкременталистички и прагматично, чекор по чекор, до конечната цел. Првиот пристап е _радикалниот_ пристап, значаен за анархо-капиталистите во редовите на либертаријанското движење, додека вториот е _прагматичниот_ пристап, кој е својствен за поумерените и посклоните на компромис, помеѓу либертаријанците.

Но од друга страна, уште пред да се постави прашањето за копчето и моментално укинување на пречките за човекова слобода, потребен е одговор на друго прашање, и тоа дали истото може да се смета за реално изводливо, и доколку е реално изводливо, на кој начин е изводливо, а секако и дали според истото е потребно да се делат слободарите на радикали и прагматичари?

Слободарството, класичниот либерализам или либертаријанизмот, се покажале како супериорна теорија, која е базирана на морално и утилитарно оправдување, односно, постојат барем два одговора на прашањето зошто слобода. Моралниот одговор на прашањето е затоа што слободата совршено кореспондира со природата на човекот и концептот за _правда_, додека пак утилитарниот одговор на прашањето е на линија со резултатите кои актуелизирањето на принципот на поединечна слобода ги предизвикува во општествената реалност, што во сите наврати се супериорни, споредбено со други системи кои ги загрозуваат слободите. 

Иако оправдувањата за слободата се главна тема за слободарите теоретичари и активисти, се чини дека отсуствува внимание кое е потребно да се посвети за _остварување на слободата_ во човековите општества, преку идеолошка и општествена промена. Иако слободарите го знаат значењето на човековата слобода, и имаат капацитет и волја да го промовираат истото, се чини дека немаат конкретна стратегија и стратегии односно план и планови, со кои би се етаблирала и унапредлила човековата слобода во различните политичко-институционални рамки. Може да се заклучи дека во овој момент идеолошката промена има приоритет и можеби поголемо значење, отколку општествената промена, посебно во општествените контексти со силно изразена колективистичка и етатистичка традиција. Одговорот на прашањето дали би го притиснале копчето, воопшто не посочува стратегија по која ќе биде остварена слободата, но поттикнува ред други прашања поврзани со стратегиите за промена кон слобода. Значењето на прашањето е тоа што истото го преместува фокусот од оправдувањето и теоретизирањето за слобода, кон стратегиите за слободарска промена.

### Прочитајте повеќе

\- Leonard E. Read - [I'd Push the Button](https://fee.org/resources/id-push-the-button/)

\- Jim Davidson - [Rothbard's Button](https://ncc-1776.org/tle2010/tle562-20100321-12.html)

\- Friedrich Hayek - [_Intellectuals and Socialism_](https://cdn.mises.org/Intellectuals%20and%20Socialism_4.pdf),

\- John Blundell - [_Waging the War of Ideas_](https://iea.org.uk/wp-content/uploads/2016/07/Blundell-interactive.pdf),

\- Murray N. Rothbard - [_Strategies for a Libertarian Victory_](https://mises.org/library/strategies-libertarian-victory),

\- Murray N. Rothbard - [_Why Be Libertarian?_](https://mises.org/library/why-be-libertarian)_,_

\- Murray N. Rothbard - [_The Case for Radical Idealism_](https://mises.org/library/case-radical-idealism),

\- Murray N. Rothbard - [_Concepts of the Role of Intellectuals In Social Change Toward Laissez Faire_](https://mises.org/library/concepts-role-intellectuals-social-change-toward-laissez-faire-0),

\- Murray N. Rothbard - [_What Libertarians Should Learn From the Abolitionists_](https://mises.org/library/what-libertarians-should-learn-abolitionists),

\- Edward Stringham & Jeffrey Rogers Hummel - [_First, Ideological Change; Second, Social Change_](https://mises.org/library/first-ideological-change-second-social-change),

\- Henry David Thoreau - [_Civil Disobedience_](https://xroads.virginia.edu/~Hyper2/thoreau/civil.html),

\- Gene Sharp - [_The Politics of Nonviolent Action_](https://www.aeinstein.org/wp-content/uploads/2014/01/How-Nonviolent-Struggle-Works.pdf),

\- Бранислав Саркањац - _Поединецот и Идеологијата_,

\- Мареј Ротбард - [_Аргумент за либерален идеализам_](http://libertaniabackup.local/argument-radikalen-liberalizam/),

\- Роберт Нозик - [_Зошто интелектуалците се против капитализмот?_](http://libertaniabackup.local/zosto-intelektualcite-protiv-kapitalizmot/)

\- Џон Кенет Галбрајт - _Анатомија на моќта_,

\- Никола Љ. Илиевски - [_Дали идеите го менуваат општеството?_](http://libertaniabackup.local/dali-ideite-go-menuvaat-opshtestvoto/?fbclid=IwAR0GyK33fJNroRityFvf42p_38NLnQjA5b3WpjqI9qBAfoqWvkMeRB6B4XM),- Никола Љ. Илиевски - [_Овертонов прозорец: Показател на капацитети за слободарска општествена промена_](http://libertaniabackup.local/%D0%BE%D0%B2%D0%B5%D1%80%D1%82%D0%BE%D0%BD%D0%BE%D0%B2-%D0%BF%D1%80%D0%BE%D0%B7%D0%BE%D1%80%D0%B5%D1%86-%D0%BF%D0%BE%D0%BA%D0%B0%D0%B7%D0%B0%D1%82%D0%B5%D0%BB-%D0%BD%D0%B0-%D0%BA%D0%B0%D0%BF%D0%B0/).
