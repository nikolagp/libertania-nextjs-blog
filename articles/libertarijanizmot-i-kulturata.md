---
title: Либертаријанизмот и културата
date: 2020-09-22T00:00:00.000Z
tags:
  - глобализација
  - либерализам
  - либертаријанизам
  - нихилизам
  - општество
  - слобода
coverImage: ilija-libertarijanizam-i-kultura-e1600792348400.jpg
category: текстови
---

Либертаријанецот ѝ се спротивставува на државата не затоа што државата за него претставува нарушување на приватната сопственост, туку затоа што, општо земено, таа претставува опресивен фактор во борбата на човекот да биде слободен од општествените пристрасности, предрасудите, општествените норми и очекувања. Тргнувајќи од оваа едноставна терминологија државата е само еден пример на генералниот проблем на рестрикцијата на слободата. Ваквото поимање на либертаријанизмот може да се нарече атомистички либертаријанизам. Според ваквото видување на општествените односи, либертаријанецот ги игнорира сите настани кои немаат директна поврзаност со државата како што се културните и историските случувања кои имаат значаен удел во формирањето на кое било општество. На овој начин она што генерално се создава е една т.н. појава на општествен нихилизам каде ништо нема смисла освен активностите на државата. Оваа неможност да се земат предвид социо-културните односи не е производ на либертаријанизмот per se, туку загуба за свесноста за позначајните културни стандарди во општеството воопшто.

Повеќето либертаријанци не размислуваат што би ja направила реконструкцијата на општеството за светот. Ова секако не е никакво обвинување туку само обид за политички реализам. Игнорирајќи ги духовните потреби на човекот во општеството не може да произведе ништо добро, а доказ за тоа претставуваат случувањата во раниот дваесетти век, особено Октомвриската револуција каде за миг бил срушен стотици години стариот царски систем и заменет со сосема нов општествен систем. Рускиот систем со години бил граден од горе-надолу, па доаѓањето на болшевиците и уништувањето на тие општествени односи создале вакуум на општествен хаос. Од овие случувања не била имуна ниту Европа каде слободно може да се каже дека наглото уништување на монархиите довело до такви констелации на односи кои станале плодна почва за развивање на тоталитарни идеологии како нацизмот и фашизмот. Оттука огромна грешка на целото либертаријанско движење би било да се игнорираат социјално културните односи и да се бара да се воспостави идеалната држава или целосно да се размонтира. Дури и во практика да се случи такво нешто, тоа најверојатно ќе има огромни последици, па несомнено може да настане ситуација во која ниту една вредност што либертаријанците ја милуваат да не биде застапена во нивната нова револуција на слободата. Слободата не е ни приближно единствената алка во ланецот наречен Западна цивилизација.

Денес се чини дека либертаријанизмот не може адекватно да одговори на новите културолошки случувања во светот кои сами по себе одат во спротивна насока од либералните вредности и дури се целосно илиберални. Моралниот релативизам во денешното доба е на голема врата и тој не се однесува само на човекот како општествено битие, туку и на една егзактна наука како што е математиката каде што 2+2=4, но може во поединечни случаи да бидат и пет. Тоа е еден нов наратив во која не постои универзална вистина, туку сѐ е релативно. Како што 2+2=5, така и целата либерална филозофија која ја обликува западната цивилизација не претставува универзална вистина за односите помеѓу луѓето, туку и таа е релативна и во случаеви целосно непожелна.

Големите корпорации денес несомнено имаат голема моќ и тоа не само во економска смисла, туку и во политичка и културолошка. Корпорациите се чини се тие кои во идниот период ќе имаат моќ да ги обликуваат сите вредности на општеството, како и начинот на живеење кој нема да има никаква допирна точка со либералната идеологија. Сведоци сме денес, особено во САД дека таквата нерамнотежа на политичка моќ доведува до културолошки војни помеѓу корпорациите, политичарите и луѓето. Глобализацијата навистина доведе до намалување на сиромаштијата, но тоа нема никаква смисла ако се одземат вредностите, смислата на живеење и потрагата по вистината. На тој начин се доаѓа до еден парадокс, парадокс кој може да се нарече нихилизам на слободата каде слободата како слобода per se, ја губи целата своја суштина.

Текстот е преземен од личниот блог на авторот, и можете да го најдете [тука](https://ilijav.substack.com/p/--5d5).

![](http://libertaniabackup.local/wp-content/uploads/2020/08/ilija_vasiljevski.png)

**Автор**
Илија Васиљески,
Либертаниа
