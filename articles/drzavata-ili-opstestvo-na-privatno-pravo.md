---
title: Држава или општество на приватно право? - Ханс Херман Хопе
date: 2021-12-20T00:00:00.000Z
tags:
  - анархизам
  - анархо-капитализам
  - безбедност
  - безвластие
  - бездржавие
  - држава
  - општество
  - право
  - приватно
  - слобода
  - сопственост
author: Default Author
category: преводи
---

Текстот е превод на говорот кој Ханс Херман Хопе го испорача во Мисес институтот во Бразил, 2011 година:

- Hans-Hermann Hoppe - [State or Private Law Society](https://mises.org/library/state-or-private-law-society)
- Hans-Herman Hope - [Država ili društvo privatnog prava?](http://katalaksija.com/2013/07/22/drzava-ili-drustvo-privatnog-prava/?fbclid=IwAR0a7uYn1R23cjSrqPN_PihUbtC53pGzlxk9VnxCd4lVV0FyuEUVrORtJD8)

_Проблемот на општествен поредок_

Легендариот Робинзон Крусо, сам на својот остров може да прави што ќе посака. За него, прашањето за правилата на уредување на човечките односи не се поставува. Секако, ова прашање може да се постави кога некој друг поединец, во нашиот случај Пеце, дојде на островот. Но, и тогаш, тоа прашање останува до некаде небитно, се додека не се појави некаков недостаток. Замислете дека тој остров е рај на земјата. Сите добра ги има во изобилство. Тоа се „бесплатни добра“, како воздухот кој го дишеме, кој најчесто, не го плаќаме. Како и да ги користи Робинзон тие добра, неговите дела немаат влијание ни на идното користење на добрата од страна на Пеце, ниту на сегашната и идната состојба на залихите на тие добра. Заради тоа, никогаш не може да дојде до спор помеѓу Робинзон и Пеце, поради употребата на тие добра. Спор е возможен, дури тогаш кога добрата се намалуваат; дури тогаш се јавува потребата за барање на правила кои ќе овозможат мирен и неспорен соживот.

Во рајот постојат само две дефицитарни добра: физичкото тело на еден поединец и неговиот физички простор. Робинзон и Пеце имаат за себе само едно тело и еден физички простор. Тие не можат да бидат присутни на повеќе места во исто време и не можат да ги исполнат сите желби. Напротив, мораат да бираат помеѓу подобри и полоши места, како и помеѓу потреби од прв и втор ред. Но тоа може да доведе до спор помеѓу Робинзон и Пеце: тие не можат да заземат ист простор во исто време, без да се спротивстават физички. Поради тоа, дури и во услови на рајско изобилство, мора да постојат едноставни правила за заеднички живот - правила во поглед на движењето на поединецот во просторот. Таму каде што има недостиг (_scarcity_) - надвор од рајот, мора да постојат правила кои го одредуваат не само постапувањето со телото и просторот кој го зазема телото, туку и со сите потрошни добра, за да се спречат споровите. Тоа е проблемот на општествениот поредок.

_Решение на проблемот: идеа на приватна сопственост_

Има многу предлози за решавање на проблемот со општествениот поредок, а тоа мноштво доведе до тоа барањето на она единствено „исправно“ решение на проблемот, често да се смета за илузорно. Но, одамна постои едно познато и исправно решение, и затоа нема место за морален релативизам. Решението на проблемот со општествениот поредок е **_идеата на приватна сопственост_**.

Најпрво, ќе го формулираме решението за посебниот случај - рај, а потоа и решениата за општи случаи во светот, кој се одликува со сеопфатен недостиг на добра. 

Дотичниот проблем во рајот се решава со едноставно правило со кое на секој поединец му се одредува дозвола да го смести и движи своето тело на било кое место, со една претпоставка, телото на другите поединци да го немаат претходно фатено тоа место.

Надвор од рајот, решението се состои во четири поврзани правила.

_Прво правило_: Секој поединец е приватен (и ексклузивен) сопственик на своето тело. Впрочем, кој, ако не самиот Робинзон треба да биде сопственик на Робинзовото тело? Пеце? Или пак Робинзон и Пеце заедно? Но тогаш, не само што спорот не би бил спречен на мирен начин, туку би бил поттикнат и неизбежен!

_Второ правило_: Секој поединец е приватен сопственик на сите оние добра дадени од природата, кои ги смета за ретки и оние кои почнал да ги користи и ги смета за ретки. Кој друг треба да биде сопственик, ако не првиот корисник? Вториот корисник, или првиот и вториот заедно? Но, тоа би довело до спор, наместо да го спречи!

_Трето правило_: Секој поединец, кој со помош на своето тело и други добра кои изворно ги присвоил, продолжува да произведува други добра, станува сопственик и на тие додатни добра, секако условено со тоа, во производниот процес да не се повредува физичкиот интегритет на сопственост на другиот поединец.

_Четврто правило_: По првобитното присвојување на некое добро, т.е. по она, што Џон Лок го нарекува „мешање“ на трудот, правото на сопственост над него и над секое следно добро, произведено со негова помош, може единствено да биде пренесено доброволно и со договор, т.е. со заемна согласност и без спорови. Така, правото на сопственост се пренесува од претходниот на следниот сопственик. 

Сега, можеме да го прескокниме исцрпното етичко и правно оправдување на овие правила. За тоа станува збор на друго место. Овде треба темелно да се утврди следното.

Наспроти многу пати повторуваното тврдење, дека во случајот на институциите на приватна сопственост се работи за една конвенција, треба да се забележи следното: конвенцијата ја следи намерата и за неа постои алтернативна опција. Така, на пример, латинското писмо претставува една конвенција, која ја следи намерата за пишана комуникација, и за неа постои алтернатива, како на пример, кириличното писмо. Но, која е целта на правилата или прописите? Кога не би имало меѓучовечки спорови, т.е. кога би постоела некаква хармонија на интерес помеѓу сите поединци, тогаш не би постоеле ситуации во кој два или повеќе поединци би сакале да користат исто добро за различни (нескладни) употреби, и тогаш, никакви правила не би биле потребни. Целта на сите правила е да избегнат, инаку неизбежни спорови. Правило кое произведува спорови, наместо да ги спречува, и противречи на самата цел. Тоа правило нема смисла, односно е извртоперено. Очигледно е, сепак, дека во поглед на спречување на спорови, не станува збор само за конвенција кога е во прашање приватната сопственост, затоа што алтернатива не постои. Само приватната (ексклузивна) сопственост овозможува, сите, инаку неизбежни спорови, да се избегнат. А само ако приватната сопственост произлегува од чинот на првобитното присвојување, тогаш секој потенцијален спор, од настанување на човештвото, може да биде избегнат. Затоа што само првобитното присвојување на едно претходно неприсвоено добро, може да настани без спор, единствено заради тоа што (по дефиниција) пред тоа никој не можел да има никаков однос кон тоа добро.

_Проблемот на спроведување на правилата и заштита на приватната сопственост: државата_

Колку и да e битен увидот кој на приватна сопственост гледа како на единствено средство за решавање на споровите, тој може да не биде доволен за објаснување како навистина настанува општествениот поредок. Но, дури и кога секој човек знае како се спречуваат споровите, веројатно е дека луѓето не би ги спречувале, туку од нив би очекувале некоја лична корист (на сметка на другите). Навистина, се додека луѓето се такви какви што се, ќе има и убијци, крадци и измамници, кои нема да сакаат да се придржуваат на постоечките правила. Затоа секој општествен поредок, за да може да опстои, има потреба од механизми кои ќе обезбедат дека оној кој ги крши правилата ќе биде задржан под контрола. Но, се поставува прашањето како да се реши таа задача, и кој треба да ја реши?

Стандарден одговор на ова прашање е следниот: спроведувањето на ред и закон е, пред се, (исклучиво) задача на државата. Тоа е одговор кој го дава класичниот либерализам, а исто и мојот личен интелектуален учител, големиот австриски теоретичар на економијата и општеството - Лудвиг вон Мисес. Дали одговорот е точен зависи од тоа што подразбираме под држава. Според стандардниот одговор, државата претставува, не само некој вид на специјализирана компанија, туку и одреден тип на агенција, чија главна карактеристика се две обележја. Прво (и пресудно), државата е агенција која има територијален монопол на конечна одлука по било кој случај на спор. Државата е краен судија во сите случаи на спор, вклучувајќи ги и оние, во кои таа, односно, нејзините застапници, се вклучени. Над неа нема друга инстанца. А второ, државата има територијален монопол на одданочување, т.е. државата може еднострано да ја одреди цената на своето судско делување како последна инстанца, наметната врз поединците кои живеат на „нејзина“ територија, без никаква нивна согласност.

_Прва темелна заблуда на етатизмот_

Колку и да е стандардно мислењето за неопходноста и посакуваноста на државата како територијален монопол со крајна судска надлежност, толку истото е во еклатантна противречност со елементарните етички и економски начела и правила.

Меѓу економистите и политичките философи постојат две, скоро едногласно прифатени искази:

- Прво: секој „монопол“  е „лош“, од позиција на потрошувачите. Притоа, монополот во класична смисла е дефиниран како привилегија дадена на претприемач, т.е. неможност за „слободен влез“ во одредено поле на производство. Само еден произведувач А смее да произведе одредено добро Х. Овој монополист е „лош“ за потрошувачите затоа што понудата, цената и квалитетот на неговиот производ, заради тоа што е заштитен од потенцијални конкуренти, ќе бидат помалку поволни, односно помалку вредни, споредено со истиот во услови на слободна конкуренција.
- Второ: производот закон и ред, односно „правна сигурност“ е примарна задача на државата (како што ја дефиниравме). Тука, под „сигурност“ подразбираме широк поим, кој го наоѓаме во Американската декларација за независност; тој вклучува: заштита на живот, сопственост и лична потрега по среќа, од внатрешна и надворешна агресија, т.е. од криминал и војна.

Првиот исказ е очигледно неспоив со вториот. Но тој факт, ретко ги мачел економистите и философите, и ако ги мачел, тогаш обично сомнежот е во тоа дека првиот исказ важи, без да се изрази сомнеж во вториот. Сепак, постојат несоборливи теоретски причини (и куп емпириски докази) кои ја оспоруваат вредноста на вториот израз.

Со територијален монопол над конечните пресуди и спроведување на законот, државата не е било каков монопол, како на пример монопол на млеко или автомобили кој произведува млеко или автомобили со релативно понизок квалитет и повисоки цени. Далеку, од другите монополи, државата не произведува само помалку вредни добра, туку и „не-добра“. Навистина, државата мора да произведе не-добра, пред да произведе нешто што би се сметало како (помалку вредно) добро.

Ако едно застапништво има конечна надлежност над одлуките во сите случаи на спор, тогаш има иста надлежност и во однос на сите спорови кои се однесуваат на него. Според тоа, мора да се очекува, дека дотичниот монопол нема да биде субјект само за спречување и разрешување на спорови, туку и дека сам ќе ги поттикнува и провоцира, само за да донесе одлука во своја корист. Доколку се потпрeме на тоа државата да ни обезбедува правда, тогаш правдата се повеќе и повеќе ќе се измести во корист на државата. Оваа реална состојба, не може ја промени ни „устав“, ни „врховен суд“, затоа што се работи за државен устав и државни судови. Колку и да поставуваат ограничувања овие устави, одлуката за тоа дали нејзините дела се праведни или неправедни, се донесуваат од страна на поединци кои се државни застапници. Поради тоа, очекувано е дефиницијата за приватна сопственост и заштита на сопственоста да се менува, во корист на законодавната власт на државата. Наместо, константно, јасно и употребливо право, настапува самоволно законодавство.

Понатаму, како орган со конечно право на одлучување, државата има право на територијално оданочување, т.е. таа може еднострано, без согласност на оние на кои се однесува и под услови на ова право, да одредува цена на своите услуги, кои субјектите на приватното право мора да ги платат. Агенција, која тврди дека го штити човековиот живот и сопственост, а која се финансира од даноци, е во противречност со самата себе: _конфискаторот е заштитник на сопственоста_. Очекувано е дека државните агенти, мотивирани како и сите други со егоизам и желба работата да се намали на минимум, но привилегирани со овластувањето на собирање даноци, континуирано да се обидуваат да ги максимизираат трошоците на безбедноста, а во исто време да го минимизираат нејзиното производство. Колку повеќе, незаработни пари потрошат, толку подобро.

_Втора етатистичка заблуда: демократска држава_

Освен темелните заблуди на етатизмот, постојат и други заблуди кои се однесуваат на посебниот случај на демократска држава, која тука мора накратко да ја споменеме (опсежна обработка на оваа тема е изложена на друго [место](https://mises.org/library/democracy-god-failed-audio)).

Традиционалниот, старински облик на држава е (апсолутна) монархија. На монархијата и се префрла, посебно од страна на класичниот либерализам, дека е неспоива со железниот принцип „еднаквост на сите пред законот“ и наместо тоа се темели на лични привилегии. Заради тоа, аргументирано е дека монархистичката држава треба да се замени со демократска. Со допуштање на секој рамноправно да учествува во државната власт, наместо да се задржи тој принцип само на привилегираната класа на аристократи, се смета дека принципот на еднаквост пред законот, може на сите да им одговара.

Впрочем, таа „демократска еднаквост“ потполна е различна и целосно неспоива со идеата за универзални права која е еднаква за сите, и која секаде и секогаш важи. Претходно критикуваниот дуализам на правата, т.е. право од повисок ранг за кралот и племството и право од понизок ранг за поданиците, останува и под демократски услови и понатаму на сила, иако во изменет облик. Сега тој дуализам се претвора во дуализам на таканареченото „јавно право“ од една страна, и „приватно право“ од друга, со превласт на првото над второто. Под демократски услови, секој поединец има исто право на пристап кон државната власт. Или, секој може да стане крал, не само поединец од привилегираниот круг. Според тоа, во демократијата нема ни лични привилегии, ни привилегирани поединци. Но, постојат функционални привилегии и привилегирани функции. Додека еден поединец работи во јавна (државна) служба, нејзиното делување подлежи на регулативите на „јавно право“. Така, таа зазема привилегирана позиција во однос на луѓето кои подлежат само на приватно право. Како државни службеници, тие поединци, можат да вршат работи, кои на приватните поединци, им се забранети, како кривични дела. Тоа, посебно се однесува на „јавните намесници“, кои својата должност мора да ја финансираат преку даноци. Значи својата плата, не мора, за разлика од субјектите на приватното право, да ја заработуваат со продажба на добра и услуги, за кои купувачите доброволно би платиле, туку им е дозволено да собираат еднострано наметнати даноци. На кратко: државните служеници може да работаат и да живеат од она што се смета во приватно-правниот промет за **_кражба_**. Значи, привилегиите и разликите помеѓу владетел и поданици, не изостануваат ни под демократски услови. Дотолку повеќе, наместо кражбата и вршењето на владетелските моќи да се ограничат на еден крал и неколку аристократи, како што е под монархистички услови, демократијата им допушта на сите поединци да станат крадци и да земат дел од пленот.

Како и во секој случај со монопол на право на изрекување на конечна пресуда и нејзино извршување, и во демократски услови, цената за редот и законот има тенденција на континуиран раст, како и тоа, предвидливото право да се заменува со неправда. Како наследен монопол, кралот, односно принцот, ја смета „својата“ територија и жители кои спаѓаат под негова врховна правна власт, за личната сопственост. Тој монопол и праксата на монополистичка експлоатација не исчезнуваат во демократијата. Напротив, тоа што се случува во демократијата е следното: наместо кралот и племството, кои ја сметаат државата за своја сопственост, се ставаат привремени и заменливи управители. Тие управители, не се и не се сметаат за сопственици на дотичната држава, но за време на делување на службена функција, допуштено им е да ја користат државата во своја лична корист и во корист на нивните штитеници. Тоа значи, демократските владетели располагаат со временски ограничено право на користење на една држава, но не се сопственици на капиталните добра во државата. Сепак, експлоатацијата не престанува. Напротив, експлоатацијата помалку се пресметува, со оглед на тоа што тие управители, спротивно на сопствениците, се грижат многу малку, или скоро не се грижат за контраефектите на своите моментални дела на вредноста на капиталното добро. Искористувањето станува кратковидно, што води и до зголемено трошење на капиталот.

_Решение: општество на приватно право наместо држава_

Ако државата, посебна демократската држава, евидентно е неприкладна за одржување на општествен поредок; ако, наместо да спречува, секогаш произведува спорови, и ако наместо да обезбедува правна сигурност, со помош на своето законодавство, создава несигурност и го заменува правото со самоволие, тогаш, неизбежно се наметнува прашањето за нејзината исправност. 

Решението е **_поредок на приватно право_**, т.е. општество во кое секој поединец и институција имаат потполно исти права. Во тоа општество, не постои таканаречено „јавно право“ (и во согласност со тоа и јавна сопственост), кое на државните службеници, за разлика од приватните поединци, им допушта привилегии. Крајниот монопол над правото, како и даночни привилегии, не постојат. Во тоа општество, постои само приватна сопственост и еднакво важење на приватното право за секој поединец. Според тоа, на никој не му е дозволено да стекне нешто, освен со првобитно присвојување, производство или доброволна размена. Исто така, на никој не му е дозволено, друг поединец да спречува слободно да ја користи својата сопственост. Тоа значи, секој поединец може, со својата сопственост, во производство на било кои добра или услуги, да се натпреварува со секој друг поединец околу купувачи, кои плаќаат на доброволна основа.

Со оглед на нашиот проблем, тоа значи: производството на безбедност (ред и закон) во општеството со приватно право, се врши преку слободен натпревар на претприемачи и понудувачи на услуги, на ист начин на кој се врши и производството на сите други добра и услуги.

Претенциозно е да се даде некаков конкретен опис на структурата на „индустријата за безбедност“ која треба да се развие во општество на приватно право. Сепак, не е тешко да се укаже на некои темелни разлики кои говорат во прилог на индустријата на безбедност, во рамки на општеството на приватно право, во однос на сегашното, добро познато, **_државно производство на (не)закон и (не)ред_**.

Иако самоодбраната во рамки на сложеното општество со поделба на трудот, игра само споредна улога во производството на безбедност (поради причини кои покасно ќе ги наведиме), мора да се истакни дека во општество на приватно право, секој има неотуѓиво право на одбрана на своето тело и имот од напади. За разлика од сегашната, етатистичка пракса, која се поголем број на граѓани разоружува и им ги испорачува немоќни на напаѓачите (пред се, ненаоружаните граѓани не ја загрозуваат државата која собира даноци!), во општество на приватно право, постои неповредливост на приватна сопственост на оружје. А, како што знаеме од искуството на таканаречениот „див“, а и не така див запад, како и големиот број на нови емпириски истражувања поврзани со сопственост над оружје и криминалот, процентот на криминал е во пад, и тоа онаму каде е распространета приватната сопственост на оружјето: повеќе оружје, помалку криминал (_more guns, less crime_)!

Навистина како што во развиените економии, по правило никој не произведува свои чевли, костуми, телевизори или телефони, истото е очекувано и со производството на безбедност, и тоа да се потпреме на поделбата на трудот. Колку повеќе сопственост еден поединец поседува, односно колку едно општество како целина е побогато, се поголем е уделот на поделба на трудот. Така, најголемиот број на безбедносни услуги ќе ги понудат посебни фирми кои меѓусебно се натпреваруваат за купувачи, кои доброволно би плаќале, избирајќи меѓу различни **_полициски_**, **_осигурителни_** и **_арбитражни агенции_**.

Кога со една збор би сакале да ја истакнеме суштинската разлика помеѓу приватно организираната индустрија на безбедност и моменталната етатистичка пракса, тоа би бил - **_договор_**. Државата делува како краен монопол на правото во еден недоговорен, правно празен простор. Не постои договор помеѓу државата и државјаните. Според тоа, не е одредено што на кој му припаѓа и кој што штити. Понатаму, не е утврдено ниту која услуга се нуди од страна на државата и што се случува кога истата не се дава, ни која е цената која „муштеријата“ мора да ја плати за нејзината „услуга“. Колку повеќе, државата еднострано ги одредува правилата на игра, толку може и во текот на играта, со помош на законодавството да ги менува. Таквото однесување, за понудувачите на безбедносни услуги, кои се финансираат на слободен начин е исклучено. Замислете, понудувач на безбедносни услуги, дали е тоа полициска, осигурителна или арбитражна агенција, кои ви ја нудат следната понуда: „Нема да ви кажеме кои конкретни ствари кои сакате да бидат заштитени ќе ги сметаме за ваши ствари, ниту пак ќе ви кажеме кои се нашите обврски, во случај, по ваше мислење, да не ги дадеме тие услуги, но во секогаш го задржуваме правото еднострано да ја одредеме цената за нашата, недифинирана улуга“. Таков понудувач, со недостаток на муштерии, брзо би исчезнал од пазарот. Значи, секој приватен производител на безбедност, кој се финансира на слободен начин, мора на своите потенцијални муштерии да им понуди договор. А тие договори, за да бидат прифатливи, мора да содржат јасен опис на сопственоста, како што се јасно дефинирани обврски и права на двете страни, време на важење на договорот, а промените на договорот се предмет на согласност на вклучените страни.

Врз основа на ова, произлегуваат сите останати предности на приватно-правната индустрија за безбедност.

Така, цената на безбедноста (по единица вредност), има тенденција да паѓа кога постои натпревар на слободно финансирани агенции за безбедност, додека под сегашните монополски услови, има тенденција на раст.

Меѓудругото, конкуренцијата не доведува до суфицит, ниту дефицит на производство, туку до тоа безбедноста да го заземе точно она место на скалата на вредности, кои купувачите доброволно ги плаќаат и признаваат. Безбедносните добра и услуги се натпреваруваат со сите други добра и услуги. Колку повеќе пари се трошат на производство на безбедност, толку помалку пари остануваат за други потреби. Одлуката на државата (колку безбедност и за кој) начелно е произволна, со оглед на тоа дека не зависи од доброволните одлуки на купувачите и отсуството на притисок за намалување на загубата. Во систем на компетитивно организирање на производството на безбедност, таа произволност исчезнува. Безбедноста добива, во очите на купувачите, прикладно и релативно значење, и на ниедна безбедност не и се дава предност на штета на туѓа безбедност. Секој ќе добие толку безбедност колку што сака да плати.

Пред се, предностите на договорното производство на ред и мир се огледуваат во квалитетот и содржината на услугите.

Во прв ред, постои проблемот на борба против криминал. Државата во овој поглед е ноторно неефикасна, затоа што нејзините службеници се плаќаат од даноци, без обзир на нивната продуктивност. Зошто некој би работел, ако исто е платен и кога не работи? Дотолку повеќе, на државните борци против криминал, им одговара повисока стапка на криминал, бидејќи на таа основа можат да оправдаат големи издвојувања од буџетот. И уште полошо, во државното сузбивање на злочин, жртвите и нивното обештетување не играат никаква релативна улога. Државата не им нуди обештетување. Тие го прават токму спротивното - ги присилува како даночни обврзници да плаќаат за издржувањето на престапникот, доколку дојде до апсење. Ситуацијата е сосема поинаква во општеството на приватно право. Понудувачите на безбедност, посебно фирмите за осигурување, мораат во случај на штета, да им исплатат обештетување на своите клиенти. Така, тие мораат да бидат ефикасни во борбата со криминалот. Исто така, мораат да бидат ефикасни и во превенција на злочини, затоа што ако не спречат, ќе мора да платат. На тој начин, мораат да бидат успешни во пронаоѓање на украдени добра, затоа што ќе мора да надокнадат. А пред се, мораат да бидат делотворни во пронаоѓање на сторителот на злочинот, затоа што само ако го пронајдат сторителот можат од него да бараат обештетување за жртвата, и така да ги намалат своите трошоци.

Освен тоа, приватно организираната индустрија на безбедност ја зголемува и општата безбедност. Државите, по природа се насилни, како е напоменато. Можат да поттикнат или провоцираат спорови, само за да ги „решат“ во своја корист. Или со други зборови: државите можат трошоците на агресијата да ги префрлат на други поединци, т.е. на даночните обврзници. Од таму, произлегува дека се агресивни и спрема „својот“ народ и спрема „странците“ (во случај на воени операции). Според тоа, компетитивните осигурувања по својата природа се одбранбени и мирољубиви. Затоа што, од една страна, секое агресивно дело е скапо и бара исплата на поголема премија, што доведува до загуба на клиенти. А, од друга страна, не можеме да бидеме осигурани од сите ризици. Можеме да се осигураме од ризици кои имаат карактер на „несреќи“. Меѓутоа, ризикот кој призлегува од слободното поединечно делување, не може да се осигура. Затоа на пример, не е допуштено осигурување од ризик на смрт и пожар, и аналогно изведување самоубиство, и палење на својата куќа. Исто така, не може да се осигура од ризик од стечај, невработеност или чувство на одбивност спрема соседите. Затоа што во секој од тие случаи, поединецот има посредна или непосредна контрола, врз реализација на конкретниот ризик. Таа „неосигурливост“ на поединечните делувања и чувствувања конкретно значи дека ниту еден осигурител не е спремен да преземе ризик, кој е резултат на делувања на осигуреникот. Меѓутоа, секој осигурител ќе бара сите осигуреници да се обврзат дека ќе се откажат од било какви провокации.

Врз основа на истите финансиски причини, осигурителите ќе бараат од своите осигуреници да се откажат од спроведување на сите форми на лична правда (освен можеби во ретки случаи). Затоа што личната правда, дури и кога е озаконета, создава несигурност и провоцира можна одмазда. На крајот, битно е да се спомене дека во рамки на општеството на приватно право, санкционирање на „престапите“ без жртви, како на пример производство или користење на „незаконити“ дроги, проституција, или коцкање, нема да играат никаква улога. Додека даночно финансираните агенции, моментално со големи издатоци, водат борби против таквите „престапи“, слободно финансираните агенции би ги игнорирале, сметајќи ги за неагресивни приватни работи. „Осигурувањето“ од таквите „престапи“ би барало поголема осигурителна премија. Но, затоа што тие „злочини“ за разлика од вистинските против личноста и сопственоста, немаат жртва, нема некој кој би бил спремен да даде повеќе пари за таквата „заштита“.

Овде треба да се каже уште една работа. Додека државите, како е кажано, секогаш и секаде се занимаваат со разоружување на своето население, а со тоа им ги одземаат основните средства за самозаштита, во општеството на приватно право доаѓа до обратна тенденција - систематско наоружување на народот. Замислете дека произведувачот на безбедност, постави услов кој налага дека секој клиент мора да се разоружа за да биде заштитен. Секој, со потполно право би го сметал тоа за шега и би ја одбил понудата. Наспроти тоа, друштвата за осигурување, ги наградуваат со ниски премии наоружаните луѓе, посебно луѓето обучени за користење на оружје, како што денес го наградуваат поседувањето на алармни уреди и сефови.

Најпосле, влијанието на системот на конкурентни произведувачи на безбедност, врз развојот на правото е двостран. Од една страна, дозволува поголема разновидност на право, во споредба со монополските услови. Произведувачите на безбедност, нема да се натпреваруваат само со цените, туку и во поглед на различните производи. Католичките произведувачи нудат канонско право, еврејските, мојсиевско право, муслиманските, исламско, а нерелигиозните, секуларно право. Никој не мора да живее под „туѓо“ право.

Од друга страна, истиот систем на приватно производство на право и поредок, истовремено помага за воедначување на правото. Затоа што „домашното“ - канонско, мојсиевско, римско итн. право се однесува само на оние поединци кои го одбрале. На пример канонското право, се користи за изјаснување на католиците, па така и за спорови помеѓу католиците. Но, може да дојде и до судир помеѓу католици и муслимани, па возможно е двата правни поредоци во одредени случаи да не произведат исти пресуди. Во таков случај, сите заинтересирани страни, осигурители и осигуреници, постои само едно решение. Во тој случај, осигурителите, а и клиентите, мора да се обратат кај независен арбитер. Тој арбитер, не е само независен, туку и едногласно одобрен од двата осигурители. Арбитерот се бира врз основ на заеднички очекувања да поседува способност за пронаоѓање на обострано прифатливо решение во случаи на меѓународни спорови. Ако, тој не успее во таа задача, и пресудува на начин кој едната страна го смета за неправеден, тогаш во следниот предмет ќе го замени друг, конукрентен арбитер. Така, неминовната соработка на различни осигурители и независни арбитри во решавање на меѓународни спорови, настанува трајна тенденција кон воедначување на сопственичките и договорните права, како и ускладување на правилата, постапките, доказите и помирувањето. Секој осигурител и осигуреник е сведок на интегриран систем за сеопфатно спречување на судири и одржување на мир. Секој судир и секое барање на осигурување, било каде, помеѓу било кој, и од која било страна, спаѓа под јурисдикција на еден или повеќе точно одредени осигурители. Така се решаваат споровите со ,,староседелско“ право на поединечен осигурител, или „меѓународно“ арбитражно право, кое е однапред договорено.

Наместо судир и неправда, кои ја карактеризираат современата етатистичка ситуација, се воспоставува мир, право и правна сигурност.

_Превод и стручна редакција: Никола Љ. Илиевски_
