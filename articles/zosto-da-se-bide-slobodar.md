---
title: Зошто да се биде слободар? - Мареј Ротбард
date: 2022-01-07T00:00:00.000Z
tags:
  - аболиција
  - анархија
  - либертаријанизам
  - радикализа
  - слобода
  - слободарство
author: Default Author
category: преводи
---

Текстот е превод на   
Murray Rothbard - [Why Be Libertarian?](https://mises.org/library/why-be-libertarian)  
Marej Rotbard - [Zašto biti libertarijanac?](http://katalaksija.com/2009/01/14/zasto-biti-libertarijanac/)

Зошто воопшто да се биде слободар? Со други зборови, која е поентата на целата работа? Зошто искрено и доживотно да се залагаме за принципи и постигнување на цел - лична слобода? Тоа залагање, и тоа во свет, кој не слободен, неизбежно води кон радикално несогласување и оттуѓување од _статускво-то_, кое неизбежно води кон губење на пари и статус. Ако животот е толку краток, а победата далеку во иднината, зошто да се занимаваме со тоа?

Иако можеби звучи чудно, меѓу слободарите има се повеќе и повеќе луѓе со тесногради гледања на слободарството. Многу од нив, слободата неоддоливо ги привлекува како интелектуален систем или како естетска цел, но за нив истата останува салонска интелектуална игра, потполно одвоена од она што го сметаат за „вистински“ активности на секојдневниот живот. Некои други слободари ги мотивира очекувањето за лична финансиска добивка. Сфаќајќи дека слободниот пазар ќе донесе многу можности за способните и независни луѓе да стекнат претприемачка добивка, тие стануваат слободари само во очекување на поголеми можности за профитабилен бизнис. Иако е точно дека можностите за заработка би биле многу поголеми во слободен пазар и слободно општество, да ја засноваш мотивацијата за слободарството, исклучиво на тоа, навистина е гротескно. На искривениот, долгиот и мачниот пат кој мора да го поминеме за да ја освоиме слободата, можноста на слободарот претприемач да заработи, најчесто нема ни да ја има.

Последица на тесноградите погледи, како на салонските играчи, така и на идните профитери, е дека ниедна од споменатите групи нема ни најмал интерес да создава слободарско движење. А слободарската цел може да биде постигната единствено со создавање на такво движење. Идеите, а посебно радикалните идеи, не се шират сами по себе. Единствено можат да ги шират луѓето, а со тоа нивниот развој и напредок (односно на движењето) станува примарна задача на слободарите кои навистина се сериозни во намерата да ја остварат својата цел.

Покрај луѓето со тесни погледи, за развој на успешно слободарско движење, исто толку е штетен и утилитаризмот - заедничка црта за поголемиот број економисти кои застапуваат слободен пазар. Иако е целосно вистинито и корисно да се знае дека слободниот пазар, како на богатите, така и на сиромашните, може да им донесе поголемо изобилство и здрава економија, клучното прашање е дали ова сознание мотивира голем број на луѓе за целиот живот да го посветат на слободата.

Кратко сосредоточено, колку луѓе ќе одат на барикадите и ќе трпат жртви, кои ги бара доследната посветеност на слобода, само за (на пример) некој процент на луѓе да имаат подобри купатила? Зарем тие нема порадо да се свртат кон некоја лесна забава и брзо ќе го заборават тој процент? Во крајната анлиза, утилитарната економија, иако неопходна за развивање на слободарската мисла и акција, скоро еднакво е нефункционална за основа на слободарското движење, како и опортунистичкото барање на краткорочен профит.

Успешно слободарско движење, кое ќе ги инспирира луѓето да ги посветат своите животи на слободата, може да биде единствено заснова на правдољубие. Правдољубието мора да биде извор на сила на движењето, како и оклоп кој ќе го штити од напади, а не потрага по брза заработка, играње на интелектуални игри и ладна економска калкулација. А, за да биде правдољубив, човек мора да сфати што е правда, а што е неправда. На човекот му е потребно сознание за принципите на правда и неправда, сознание кое не може да му го даде утилитарната економија.

Тоа што околу себе гледаме свет во кој неправдата е до небо, не придвижува да направиме што е во наша моќ и да бараме свет во кој неправдата ќе биде искоренета. За разлика од оваа цел, искоренувањето на неправдата, традиционално радикалните цели - како што е „искоренување на сиромаштија“ - се навистина утописки, затоа што луѓето не можат да ја искоренат сиромаштијата само затоа што го сакаат тоа. Искоренувањето на сиромаштијата може да дојде само како последица на делување на одредени економски фактори - конкретно, инвестирање на заштеден капитал - кои го менуваат светот на подолг временски период. Накратко, човековата волја е ограничена со делувањето на законите на природата. Но неправдата, се однесува на она што луѓето му го прават на другите луѓе, а тоа се човекови активности, и со тоа, сторувањето и несторувањето на неправда е под потполна и моментална контрола на човековата волја.

Да дадеме еден пример: повеќе вековна окупација и брутално насилство на англиската држава над ирскиот народ. Да ја согледаме Ирска и нејзината сиромаштија во 1900/тите години, би заклучиле: сиромаштијата би била намалена ако англичаните ги укинеа земјишните монополи. Конечната елиминација на сиромаштијата во Ирска, и во најдобри услови бара време и подлежи на економски закони. Но целта да се заврши англиското насилство - тоа е цел која може моментално да се постигни: доволни би било англичаните едноставно да одлучат да се повлечат од Ирска.

Фактот дека таа одлука не се донесува моментално не е битен. Битно е тоа што таа одлука не е донесена, претставува неправда, која во овој случај ја сторува англиската држава. Кога се работи за правда и неправда, се работи исклучиво за човечка волја. Луѓето можат да поместат планини, доволно е да одлучат. Желбата да се спроведе правдата моментално не е утопија, како што би била желбата моментално да се елиминира сиромаштијата, или пак сите да станеме пијанисти. Правдата може да се постигне ако доволно луѓе навистина го сакаат тоа.

Според тоа, вистинската правдољубивост мора да биде радикална, мора да тежнее да ги постигне целите од корен и во моментот. Леонард рид, првиот претседател на _Фондацијата економско образование_ (_Foundation for Economic Education_), го изрази својот радикален став, многу добро во својот памфлет _Би го притиснал копчето_. Прашањето беше што да се прави со сеопфатната контрола на цените и платите во економијата, кое ја вршеше Бирото за ценовна администрација. Поголемиот број на економисти либерали, во страв или во согласност со „реалноста“ предлагаа некој облик на поестепено и фазно намалување на контролата. Леонард Рид во тој момент го изрази својот недвосмислен, радикален и принципиелен став: „Кога би постоело копче на оваа говорница“, го започна своето излагање, „со чие притиснување би била укината целата контрола на платите и цените во овој момент, би го ставил прстот на тоа копче и би го притиснал!“ \[1\]

Вистинската проба за радикалниот дух е тестот за притиснување на копчето: кога со притиснување на копче би можеле моментално да ги укинеме сите неправедни напади врз слободата, дали би го направиле тоа? Тоа би го направиле ако сме водени од правдољубие. Ако не го направиме тоа, тешко дека можеме да се наречеме слободари.

Вистинскиот слободар, според тоа, е „аболиционист“ во најширока смисла на зборот. Тој, кога би можел, моментално би ги укинал сите напади на слободата, било да станува збор за поробување или друг облик на државно насилство. Според зборовите на друг слободар, во сличен контекст, тој „би го натокмил палецот за притискање на копчето!“

Слободарот не може да биди ништо друго освен „притискач на копчето“ и „аболиционист“. Затоа што е мотивиран од правдољубието, а аморалните утилитарни настојувања, немаат никакво посебно влијание. Кога во раниот 19-ти век се појави големото аболиционистичко движење, се слушнаа и барањата на _умерените_, пред да се укине ропството, робовладетелите да бидат обештетени. Со други зборови, после вековни насилства и експлоатација, робовладетелите би требало да бидат богато наградени од парите кои даночната управа ќе му го одземе на недолжното население.Најдобар коментар за ова барање даде англискиот радикален философ Бенџамин Пирсон, кога рече дека „очекува робовите (а не робовладетелите) да бидат обештетени“. Јасно е дека единствено праведно би било робовите да бидат обештетени, и тоа исклучиво од робовладетелите. \[2\] 

Антислободарите и умерените, обично тврдеа дека аболиционизмот е „нереален“. Ова збунето тврдење не прави разлика меѓу саканата цел и стратешките процени за веројатноста на исходот во некоја временска рамка.

Кога ги поставуваме принципите, клучно е да не ги помешаме нашите стратешки процени со дефиницијата на целите. Прво треба да формулираме цел, што во овој случај е укинување на ропството и сите видови на државно насилство. Целта ја усвојуваме, без обзир на веројатноста дали брзо ќе ја постигнеме. Слободарската цел е „реална“ во смисла дека би можела да биде постигната ако доволен број на луѓе сакаат да ја постигнат и веруваат дека светот би бил подобар од сега. „Реалноста“ на целта може да се напаѓа со критика на самата цел, а не со приказна за тешкотиите во исполнувањето на истата. По дефинирањето на целта, со вториот чекор, се решава проблемот за најбрзо можно постигнување на целта, т.е. како да се изгради движење за да се постигне целта.

Во таа смисла, Вилијам Лојд Гарисон бе бил „нереален“ кога во 1830-тите прокламирал неодложено ослободување на робовите. Неговата цел беше исправна, а неговиот стратешки реализам се огледува во фактот дека тој не очекувал брзо остварување на целта. Со зборовите на самиот Гарисон:

„Колку и да сакаме моментално ослободување на робовите, ослободувањето ќе биде постепено. Никогаш не сме тврделе дека ропството ќе биде укинато со еден потез. Но, секогаш ќе го бараме тоа.“ \[3\]

Впрочем, во стратешка смисла, истакнувањето на чистиот и радикален принцип е најбрзиот пат за да се постигне радикална цел. Ако целта не е јасна, никогаш нема да се движеме кон неа. Ропството никогаш не би било укинато доколку аболиционистите не го бараа тоа точно 30 години. Кога таа цел стана општо прифатена, аболицијата беше готова моментално (а не постепено), и без никакви компензации. \[4\]

Барањата за правда се над потребата за стратегија. Во својот познат воведен текст на првиот број на _Ослободител_ (_Liberator-a_), од почетокот на 1831 година, Вилијам Лојд Гарисон се откажа од доктрината на постепена аболиција:

„Ја користам оваа прилика потполно и недвосмислено да се откажам, и јавно да го замолам Бог, народот и моите браќа, кутрите робови, што некогаш го изразив овој малодушен, неправеден и апсурден став.“

Кога му замеруваа на претераната жестокост во изразувањето, Гарисон им одговори: „Морам да бидам огнен, околу мене се планини од мраз кои треба да се стопат“. Тоа е духот на вистинската посветеност на идеата за слобода. \[5\]

_Фусноти_

\[1\] Leonard E. Read, I’d Push the Button (New York: Joseph D.McGuire, 1946), стр. 3.

\[2\] William D. Grampp, The Manchester Schoolof Economics (Stanford, Calif.: Stanford University Press, 1960), стр. 59.

\[3\] Цитирано во: William H. and Jane H. Pease, eds., The Antislavery Argument (Indianapolis: Robbs-Merrill, 1965), стр. xxxv

\[4\] Во заклучокот на сјајната философска критика по повод „нереалноста“ и збунетоста околу тоа што е добро, а што веројатно остварливо во дадени услови, професорот Филбрук вели: „За економистите или било кои други постои сам еден вид на сериозна одбрана на некоја политика: истите мора да биде уверени дека таа политика е добра. Вистинскиот „реализам“ е она што луѓето го нарекуваат мудрост: донесување на одлуки за сегашноста со свест за конечната цел.“ Clarence Philbrook,”‘Realism’ in Policy Espousal”, American Economic Review (December, 1953): стр. 859.

\[5\] За цитатите на Гарисон, видете Louis Ruchames, ed., The Abolitionists (New York: Capricorn Books, 1964), стр. 31, и Fawn M.Brodie, “Who Defends the Abolitionist?” u Martin Duberman, ed., The Antislavery Vanguard (Princeton, N.J.: Princeton University Press, 1965),стр. 67.Дубермановата книга е вистинско складиште на вреден материјал, вклучувајќи побивање на ставовите на застапниците за зачувување на статускво-то, кои ги изнесуваат во обидот психолошки да ги дискредитираат радикалите општо, а аболиционистите посебно. Martin Duberman, “The Northern Response to Slavery,” во ibid., стр.406–13.

_Превод и стручна редакција_ 

Никола Љ. Илиевски
